将进酒::李白::君不见，黄河之水天上来，奔流到海不复回。君不见，高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我倾耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。
芙蓉楼送辛渐::王昌龄::寒雨连江夜入吴，平明送客楚山孤。洛阳亲友如相问，一片冰心在玉壶。
江雪::柳宗元::千山鸟飞绝，万径人踪灭。孤舟蓑笠翁，独钓寒江雪。
夜雨寄北::李商隐::君问归期未有期，巴山夜雨涨秋池。 何当共剪西窗烛，却话巴山夜雨时。
秋思::张籍::洛阳城里见秋风，欲作家书意万重。复恐匆匆说不尽，行人临发又开封。
忆江南·江南好::白居易::江南好，风景旧曾谙。日出江花红胜火，春来江水绿如蓝。能不忆江南？
锦瑟::李商隐::锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
登鹳雀楼::王之涣::白日依山尽，黄河入海流。欲穷千里目，更上一层楼。
枫桥夜泊::张继::月落乌啼霜满天，江枫渔火对愁眠。姑苏城外寒山寺，夜半钟声到客船。
登幽州台歌::陈子昂::前不见古人，后不见来者。念天地之悠悠，独怆然而涕下。
关山月::李白::明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边邑，思归多苦颜。高楼当此夜，叹息未应闲。
宣州谢脁楼饯别校书叔云::李白::弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。抽刀断水水更流，举杯销愁愁更愁。人生在世不称意，明朝散发弄扁舟。
乌衣巷::刘禹锡::朱雀桥边野草花，乌衣巷口夕阳斜。 旧时王谢堂前燕，飞入寻常百姓家。
无题·昨夜星辰昨夜风::李商隐::昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。
蜂::罗隐::不论平地与山尖，无限风光尽被占。 采得百花成蜜后，为谁辛苦为谁甜？
田家元日::孟浩然::昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。
问刘十九::白居易::绿蚁新醅酒，红泥小火炉。晚来天欲雪，能饮一杯无？
金缕衣::佚名::劝君莫惜金缕衣，劝君惜取少年时。花开堪折直须折，莫待无花空折枝。
夜宿山寺::李白::危楼高百尺，手可摘星辰。不敢高声语，恐惊天上人。
早寒江上有怀 / 早寒有怀::孟浩然::木落雁南度，北风江上寒。我家襄水曲，遥隔楚云端。乡泪客中尽，孤帆天际看。迷津欲有问，平海夕漫漫。
和张仆射塞下曲·其三::卢纶::月黑雁飞高，单于夜遁逃。欲将轻骑逐，大雪满弓刀。
登科后::孟郊::昔日龌龊不足夸，今朝放荡思无涯。 春风得意马蹄疾，一日看尽长安花。
雨过山村::王建::雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
赠别::杜牧::多情却似总无情，唯觉樽前笑不成。蜡烛有心还惜别，替人垂泪到天明。
上李邕::李白::大鹏一日同风起，扶摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。
长歌行::李白::桃李待日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贳白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。
渔翁::柳宗元::渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。
无题·重帏深下莫愁堂::李商隐::重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
节妇吟·寄东平李司空师道::张籍::君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，恨不相逢未嫁时。
曲江二首::杜甫::一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，苑边高冢卧麒麟。细推物理须行乐，何用浮荣绊此身。朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。
除夜 / 巴山道中除夜书怀::崔涂::迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新。
邯郸冬至夜思家::白居易::邯郸驿里逢冬至，抱膝灯前影伴身。 想得家中夜深坐，还应说着远行人。
遣悲怀三首·其二::元稹::昔日戏言身后意，今朝都到眼前来。衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。
晚晴::李商隐::深居俯夹城，春去夏犹清。天意怜幽草，人间重晚晴。 并添高阁迥，微注小窗明。越鸟巢干后，归飞体更轻。
金铜仙人辞汉歌::李贺::魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。
闻乐天授江州司马::元稹::残灯无焰影幢幢，此夕闻君谪九江。 垂死病中惊坐起，暗风吹雨入寒窗。
访戴天山道士不遇::李白::犬吠水声中，桃花带露浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。
琵琶行::牛殳::何人劚得一片木，三尺春冰五音足。一弹决破真珠囊，迸落金盘声断续。飘飘飖飖寒丁丁，虫豸出蛰神鬼惊。秋鸿叫侣代云黑，猩猩夜啼蛮月明。潏潏汩汩声不定，胡雏学汉语未正。若似长安月蚀时，满城敲鼓声噒噒。青山飞起不压物，野水流来欲湿人。伤心忆得陈后主，春殿半酣细腰舞。黄莺百舌正相呼，玉树后庭花带雨。二妃哭处山重重，二妃没后云溶溶。夜深霜露锁空庙，零落一丛斑竹风。金谷园中草初绿，石崇一弄思归曲。当时二十四友人，手把金杯听不足。又似贾客蜀道间，千铎万磬鸣空山。未若此调呦呦兮啁啁，嘈嘈兮啾啾。引之于山，兽不能走。吹之于水，鱼不能游。方知此艺不可有，人间万事凭双手。若何为我再三弹，送却花前一尊酒。
思帝乡·春日游::韦庄::春日游，杏花吹满头。陌上谁家年少足风流？妾拟将身嫁与一生休。纵被无情弃，不能羞。
宫词·故国三千里::张祜::故国三千里，深宫二十年。一声何满子，双泪落君前。
佳人::杜甫::绝代有佳人，幽居在空谷。自云良家子，零落依草木。关中昔丧乱，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人美如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。
谢亭送别::许浑::劳歌一曲解行舟，红叶青山水急流。 日暮酒醒人已远，满天风雨下西楼。
题张十一旅舍三咏榴花 / 题榴花::韩愈::五月榴花照眼明，枝间时见子初成。 可怜此地无车马，颠倒青苔落绛英。
再游玄都观::刘禹锡::百亩庭中半是苔，桃花净尽菜花开。种桃道士归何处，前度刘郎今又来。
无题·来是空言去绝踪::李商隐::来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重！
长歌行::王昌龄::旷野饶悲风，飕飕黄蒿草。系马倚白杨，谁知我怀抱。 所是同袍者，相逢尽衰老。北登汉家陵，南望长安道。 下有枯树根，上有鼯鼠窠。高皇子孙尽，千载无人过。 宝玉频发掘，精灵其奈何。人生须达命，有酒且长歌。
沙丘城下寄杜甫::李白::我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。
送方外上人 / 送上人::刘长卿::孤云将野鹤，岂向人间住。莫买沃洲山，时人已知处。
潼关吏::杜甫::士卒何草草，筑城潼关道。大城铁不如，小城万丈余。借问潼关吏：修关还备胡？要我下马行，为我指山隅：连云列战格，飞鸟不能逾。胡来但自守，岂复忧西都。丈人视要处，窄狭容单车。艰难奋长戟，万古用一夫。哀哉桃林战，百万化为鱼。请嘱防关将，慎勿学哥舒！
宴词::王之涣::长堤春水绿悠悠，畎入漳河一道流。莫听声声催去棹，桃溪浅处不胜舟。
江汉::杜甫::江汉思归客，乾坤一腐儒。片云天共远，永夜月同孤。落日心犹壮，秋风病欲疏。古来存老马，不必取长途。
送董邵南游河北序::韩愈::　　燕赵古称多感慨悲歌之士。董生举进士，屡不得志于有司，怀抱利器，郁郁适兹土。吾知其必有合也。董生勉乎哉！　　夫以子之不遇时，苟慕义强仁者皆爱惜焉。矧燕赵之士出乎其性者哉！然吾尝闻风俗与化移易，吾恶知其今不异于古所云邪?聊以吾子之行卜之也。董生勉乎哉！　　吾因子有所感矣。为我吊望诸君之墓，而观于其市，复有昔时屠狗者乎？为我谢曰：“明天子在上，可以出而仕矣。” 
和乐天春词::刘禹锡::新妆宜面下朱楼，深锁春光一院愁。 行到中庭数花朵，蜻蜓飞上玉搔头。
秋下荆门::李白::霜落荆门江树空，布帆无恙挂秋风。此行不为鲈鱼鲙，自爱名山入剡中。
凉州词三首·其三::张籍::凤林关里水东流，白草黄榆六十秋。边将皆承主恩泽，无人解道取凉州。
赤壁歌送别::李白::二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留馀迹。一一书来报故人，我欲因之壮心魄。
感遇·江南有丹橘::张九龄::江南有丹橘，经冬犹绿林。岂伊地气暖？自有岁寒心。可以荐嘉客，奈何阻重深。运命惟所遇，循环不可寻。徒言树桃李，此木岂无阴？
长干行二首::李白::妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟行迹，一一生绿苔。苔深不能扫，落叶秋风早。八月胡蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。淼淼暗无边，行人在何处。好乘浮云骢，佳期兰渚东。鸳鸯绿蒲上，翡翠锦屏中。自怜十五余，颜色桃花红。那作商人妇，愁水复愁风。
采莲曲::李白::若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
春远 / 春运::杜甫::肃肃花絮晚，菲菲红素轻。日长唯鸟雀，春远独柴荆。 数有关中乱，何曾剑外清。故乡归不得，地入亚夫营。
咏菊::白居易::一夜新霜著瓦轻，芭蕉新折败荷倾。耐寒唯有东篱菊，金粟初开晓更清。
春草::唐彦谦::天北天南绕路边，托根无处不延绵。萋萋总是无情物，吹绿东风又一年。
哭李商隐::崔珏::成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。
春晓::陆龟蒙::春庭晓景别，清露花逦迤。黄蜂一过慵，夜夜栖香蕊。
塞下曲::王昌龄::饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。
长安晚秋 / 秋望 / 秋夕::赵嘏::云物凄清拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
采莲曲::贺知章::稽山罢雾郁嵯峨，镜水无风也自波。莫言春度芳菲尽，别有中流采芰荷。
潇湘神·斑竹枝::刘禹锡::斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。
游洞庭湖五首·其二::李白::南湖秋水夜无烟，耐可乘流直上天。且就洞庭赊月色，将船买酒白云边。
观公孙大娘弟子舞剑器行::杜甫::大历二年十月十九日，夔府别驾元持宅，见临颍李十二娘 舞剑器，壮其蔚跂，问其所师，曰：“余公孙大娘弟子也。” 开元五载，余尚童稚，记于郾城观公孙氏，舞剑器浑脱， 浏漓顿挫，独出冠时，自高头宜春梨园二伎坊内人洎外供奉， 晓是舞者，圣文神武皇帝初，公孙一人而已。 玉貌锦衣，况余白首，今兹弟子，亦非盛颜。 既辨其由来，知波澜莫二，抚事慷慨，聊为《剑器行》。 昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。昔有佳人公孙氏，一舞剑器动四方。观者如山色沮丧，天地为之久低昂。霍如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂寞，晚有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘倾动昏王室。梨园弟子散如烟，女乐余姿映寒日。金粟堆前木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。
岁暮归南山 / 归故园作 / 归终南山::孟浩然::北阙休上书，南山归敝庐。不才明主弃，多病故人疏。 白发催年老，青阳逼岁除。永怀愁不寐，松月夜窗虚。
视刀环歌::刘禹锡::常恨言语浅，不如人意深。今朝两相视，脉脉万重心。
秋日赴阙题潼关驿楼 / 行次潼关逢魏扶东归::许浑::红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。
月::杜甫::天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。
钴鉧潭西小丘记::柳宗元::　　得西山后八日，寻山口西北道二百步，又得钴鉧潭。西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。　　丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克己时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露，奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清泠之状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好事之士，或未能至焉。　　噫！以兹丘之胜，致之沣、镐、鄠、杜，则贵游之士争买者，日增千金而愈不可得。今弃是州也，农夫渔父，过而陋之，贾四百，连岁不能售。而我与深源、克己独喜得之，是其果有遭乎！书于石，所以贺兹丘之遭也。 
万里瞿塘月::杜甫::万里瞿唐月，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
春晓::元稹::半欲天明半未明，醉闻花气睡闻莺。猧儿撼起钟声动，二十年前晓寺情。
巫山一段云·古庙依青嶂::李珣::古庙依青嶂，行宫枕碧流。水声山色锁妆楼。往事思悠悠。云雨朝还暮，烟花春复秋。啼猿何必近孤舟。行客自多愁。
竹枝词九首::刘禹锡::白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍山流。花红易衰似郎意，水流无限似侬愁。江上朱楼新雨晴，瀼西春水縠文生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，信在成都万里桥。两岸山花似雪开，家家春酒满银杯。昭君坊中多女伴，永安宫外踏青来。城西门前滟滪堆，年年波浪不能摧。懊恼人心不如石，少时东去复西来。瞿塘嘈嘈十二滩，此中道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。山上层层桃李花，云间烟火是人家。银钏金钗来负水，长刀短笠去烧畲。
江楼夕望招客::白居易::海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼消暑否？比君茅舍较清凉。
谢赐珍珠::江采萍::桂叶双眉久不描，残妆和泪污红绡。长门尽日无梳洗，何必珍珠慰寂寥。
山石::韩愈::山石荦确行径微，黄昏到寺蝙蝠飞。升堂坐阶新雨足，芭蕉叶大栀子肥。僧言古壁佛画好，以火来照所见稀。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿？嗟哉吾党二三子，安得至老不更归。
喜外弟卢纶见宿::司空曙::静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。 
赠从兄襄阳少府皓::李白::结发未识事，所交尽豪雄。却秦不受赏，击晋宁为功。托身白刃里，杀人红尘中。当朝揖高义，举世称英雄。小节岂足言，退耕舂陵东。归来无产业，生事如转蓬。一朝乌裘敝，百镒黄金空。弹剑徒激昂，出门悲路穷。吾兄青云士，然诺闻诸公。所以陈片言，片言贵情通。棣华倘不接，甘与秋草同。
原毁::韩愈::　　古之君子，其责己也重以周，其待人也轻以约。重以周，故不怠；轻以约，故人乐为善。　　闻古之人有舜者，其为人也，仁义人也。求其所以为舜者，责于己曰：“彼，人也；予，人也。彼能是，而我乃不能是！”早夜以思，去其不如舜者，就其如舜者。闻古之人有周公者，其为人也，多才与艺人也。求其所以为周公者，责于己曰：“彼，人也；予，人也。彼能是，而我乃不能是！”早夜以思，去其不如周公者，就其如周公者。舜，大圣人也，后世无及焉；周公，大圣人也，后世无及焉。是人也，乃曰：“不如舜，不如周公，吾之病也。”是不亦责于身者重以周乎！其于人也，曰：“彼人也，能有是，是足为良人矣；能善是，是足为艺人矣。”取其一，不责其二；即其新，不究其旧：恐恐然惟惧其人之不得为善之利。一善易修也，一艺易能也，其于人也，乃曰：“能有是，是亦足矣。”曰：“能善是，是亦足矣。”不亦待于人者轻以约乎？　　今之君子则不然。其责人也详，其待己也廉。详，故人难于为善；廉，故自取也少。己未有善，曰：“我善是，是亦足矣。”己未有能，曰：“我能是，是亦足矣。”外以欺于人，内以欺于心，未少有得而止矣，不亦待其身者已廉乎？　　其于人也，曰：“彼虽能是，其人不足称也；彼虽善是，其用不足称也。”举其一，不计其十；究其旧，不图其新：恐恐然惟惧其人之有闻也。是不亦责于人者已详乎？　　夫是之谓不以众人待其身，而以圣人望于人，吾未见其尊己也。　　虽然，为是者，有本有原，怠与忌之谓也。怠者不能修，而忌者畏人修。吾尝试之矣，尝试语于众曰：“某良士，某良士。”其应者，必其人之与也；不然，则其所疏远不与同其利者也；不然，则其畏也。不若是，强者必怒于言，懦者必怒于色矣。又尝语于众曰：“某非良士，某非良士。”其不应者，必其人之与也，不然，则其所疏远不与同其利者也，不然，则其畏也。不若是，强者必说于言，懦者必说于色矣。　　是故事修而谤兴，德高而毁来。呜呼！士之处此世，而望名誉之光，道德之行，难已！　　将有作于上者，得吾说而存之，其国家可几而理欤！ 
采莲子·船动湖光滟滟秋::皇甫松::船动湖光滟滟秋，贪看年少信船流。无端隔水抛莲子，遥被人知半日羞。
乐游原::李商隐::春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
题宣州开元寺水阁阁下宛溪夹溪居人::杜牧::六朝文物草连空，天淡云闲今古同。鸟去鸟来山色里，人歌人哭水声中。深秋帘幕千家雨，落日楼台一笛风。惆怅无日见范蠡，参差烟树五湖东。
题稚川山水::戴叔伦::松下茅亭五月凉，汀沙云树晚苍苍。行人无限秋风思，隔水青山似故乡。
别严士元::刘长卿::春风倚棹阖闾城，水国春寒阴复晴。细雨湿衣看不见，闲花落地听无声。日斜江上孤帆影，草绿湖南万里情。东道若逢相识问，青袍今已误儒生。
喜韩少府见访::胡令能::忽闻梅福来相访，笑着荷衣出草堂。儿童不惯见车马，走入芦花深处藏。
风::薛涛::猎蕙微风远，飘弦唳一声。林梢鸣淅沥，松径夜凄清。
溪上遇雨二首::崔道融::回塘雨脚如缫丝，野禽不起沈鱼飞。耕蓑钓笠取未暇，秋田有望从淋漓。坐看黑云衔猛雨，喷洒前山此独晴。忽惊云雨在头上，却是山前晚照明。
春庄::王勃::山中兰叶径，城外李桃园。岂知人事静，不觉鸟声喧。
腊日::杜甫::腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。
黄河二首::杜甫::黄河北岸海西军，椎鼓鸣钟天下闻。铁马长鸣不知数，胡人高鼻动成群。黄河西岸是吾蜀，欲须供给家无粟。愿驱众庶戴君王，混一车书弃金玉。
夜深 / 寒食夜::韩偓::恻恻轻寒翦翦风，小梅飘雪杏花红。 夜深斜搭秋千索，楼阁朦胧烟雨中。
已凉::韩偓::碧阑干外绣帘垂，猩血屏风画折枝。 八尺龙须方锦褥，已凉天气未寒时。
谁氏子::韩愈::非痴非狂谁氏子，去入王屋称道士。白头老母遮门啼，挽断衫袖留不止。翠眉新妇年二十，载送还家哭穿市。或云欲学吹凤笙，所慕灵妃媲萧史。又云时俗轻寻常，力行险怪取贵仕。神仙虽然有传说，知者尽知其妄矣。圣君贤相安可欺，乾死穷山竟何俟。呜呼余心诚岂弟，愿往教诲究终始。罚一劝百政之经，不从而诛未晚耳。谁其友亲能哀怜，写吾此诗持送似。
题袁氏别业 / 偶游主人园::贺知章::主人不相识，偶坐为林泉。莫谩愁沽酒，囊中自有钱。
初出城留别::白居易::朝从紫禁归，暮出青门去。勿言城东陌，便是江南路。扬鞭簇车马，挥手辞亲故。我生本无乡，心安是归处。
灵隐寺::宋之问::鹫岭郁岧峣，龙宫锁寂寥。楼观沧海日，门对浙江潮。桂子月中落，天香云外飘。扪萝登塔远，刳木取泉遥。霜薄花更发，冰轻叶未凋。夙龄尚遐异，搜对涤烦嚣。待入天台路，看余度石桥。
竹::李贺::入水文光动，抽空绿影春。露华生笋径，苔色拂霜根。织可承香汗，裁堪钓锦鳞。三梁曾入用，一节奉王孙。
自题像::黄巢::记得当年草上飞，铁衣著尽著僧衣。天津桥上无人识，独倚栏干看落晖。
杂诗三首·其三::沈佺期::闻道黄龙戍，频年不解兵。可怜闺里月，长在汉家营。少妇今春意，良人昨夜情。谁能将旗鼓，一为取龙城。
杏花::罗隐::暖气潜催次第春，梅花已谢杏花新。半开半落闲园里，何异荣枯世上人。
杨柳枝词九首::刘禹锡::塞北梅花羌笛吹，淮南桂树小山词。请君莫奏前朝曲，听唱新翻杨柳枝。南陌东城春早时，相逢何处不依依？桃红李白皆夸好，须得垂杨相发挥。凤阙轻遮翡翠帏，龙池遥望麴尘丝。御沟春水相晖映，狂杀长安少年儿。金谷园中莺乱飞，铜驼陌上好风吹。城东桃李须臾尽，争似垂杨无限时？花萼楼前初种时，美人楼上斗腰支。如今抛掷长街里，露叶如啼欲恨谁？炀帝行宫汴水滨，数株残柳不胜春。晚来风起花如雪，飞入宫墙不见人。御陌青门拂地垂，千条金缕万条丝。如今绾作同心结，将赠行人知不知？城外春风吹酒旗，行人挥袂日西时。长安陌上无穷树，唯有垂杨绾别离。轻盈袅娜占年华，舞榭妆楼处处遮。春尽絮飞留不得，随风好去落谁家？
金陵怀古::刘禹锡::潮满冶城渚，日斜征虏亭。蔡洲新草绿，幕府旧烟青。兴废由人事，山川空地形。后庭花一曲，幽怨不堪听。
五言::吕岩::悟了长生理，秋莲处处开。金童登锦帐，玉女下香阶。虎啸天魂住，龙吟地魄来。有人明此道，立使返婴孩。姹女住南方，身边产太阳。蟾宫烹玉液，坎户炼琼浆。过去神仙饵，今来到我尝。一杯延万纪，物外任翱翔。顿悟黄芽理，阴阳禀自然。乾坤炉里炼，日月鼎中煎。木产长生汞，金烹续命铅。世人明此道，立便返童颜。宇宙产黄芽，经炉煅作砂。阴阳烹五彩，水火炼三花。鼎内龙降虎，壶中龟遣蛇。功成归物外，自在乐烟霞。要觅长生路，除非认本元。都来一味药，刚道数千般。丹鼎烹成汞，炉中炼就铅。依时服一粒，白日上冲天。姹女住瑶台，仙花满地开。金苗从此出，玉蕊自天来。凤舞长生曲，鸾歌续命杯。有人明此道，海变已千回。古往诸仙子，根元占甲庚。水中闻虎啸，火里见龙行。进退穷三候，相吞用八纮。冲天功行满，寒暑不能争。我悟长生理，太阳伏太阴。离宫生白玉，坎户产黄金。要主君臣义，须存子母心。九重神室内，虎啸与龙吟。灵丹产太虚，九转入重炉。浴就红莲颗，烧成白玉珠。水中铅一两，火内汞三铢。吃了瑶台宝，升天任海枯。姹女住离宫，身边产雌雄。炉中七返毕，鼎内九还终。悟了鱼投水，迷因鸟在笼。耄年服一粒，立地变冲童。盗得乾坤祖，阴阳是本宗。天魂生白虎，地魄产青龙。运宝泥丸在，搬精入上宫。有人明此法，万载貌如童。要觅金丹理，根元不易逢。三才七返足，四象九还终。浴就微微白，烧成渐渐红。一丸延万纪，物外去冲冲。个个觅长生，根元不易寻。要贪天上宝，须去世间琛。炼就水中火，烧成阳内阴。祖师亲有语，一味水中金。万物皆生土，如人得本元。青龙精是汞，白虎水为铅。悟者子投母，迷应地是天。将来物外客，个个补丹田。二十四神清，三千功行成。寒云连地转，圣日满天明。玉子偏宜种，金田岂在耕。此中真妙理，谁道不长生。妙妙妙中妙，玄玄玄更玄。动言俱演道，语默尽神仙。在掌如珠异，当空似月圆。他时功满后，直入大罗天。
听邻家吹笙::郎士元::凤吹声如隔彩霞，不知墙外是谁家。重门深锁无寻处，疑有碧桃千树花。
流夜郎赠辛判官::李白::昔在长安醉花柳，五侯七贵同杯酒。气岸遥凌豪士前，风流肯落他人后？夫子红颜我少年，章台走马著金鞭。文章献纳麒麟殿，歌舞淹留玳瑁筵。与君自谓长如此，宁知草动风尘起。函谷忽惊胡马来，秦宫桃李向明开。我愁远谪夜郎去，何日金鸡放赦回？
渔父歌::张志和::西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。钓台渔父褐为裘，两两三三舴艋舟。能纵棹，惯乘流，长江白浪不曾忧。霅谿湾里钓渔翁，舴艋为家西复东。江上雪，浦边风，笑著荷衣不叹穷。松江蟹舍主人欢，菰饭莼羹亦共餐。枫叶落，荻花乾，醉宿渔舟不觉寒。青草湖中月正圆，巴陵渔父棹歌连。钓车子，橛头船，乐在风波不用仙。
杭州春望::白居易::望海楼明照曙霞，护江堤白踏晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
祭鳄鱼文::韩愈::　　维年月日，潮州刺史韩愈使军事衙推秦济，以羊一、猪一，投恶溪之潭水，以与鳄鱼食，而告之曰：　　昔先王既有天下，列山泽，罔绳擉刃，以除虫蛇恶物为民害者，驱而出之四海之外。及后王德薄，不能远有，则江汉之间，尚皆弃之以与蛮、夷、楚、越；况潮岭海之间，去京师万里哉！鳄鱼之涵淹卵育于此，亦固其所。今天子嗣唐位，神圣慈武，四海之外，六合之内，皆抚而有之；况禹迹所揜，扬州之近地，刺史、县令之所治，出贡赋以供天地宗庙百神之祀之壤者哉？鳄鱼其不可与刺史杂处此土也。　　刺史受天子命，守此土，治此民，而鳄鱼睅然不安溪潭，据处食民畜、熊、豕、鹿、獐，以肥其身，以种其子孙；与刺史亢拒，争为长雄；刺史虽驽弱，亦安肯为鳄鱼低首下心，伈伈睍睍，为民吏羞，以偷活于此邪！且承天子命以来为吏，固其势不得不与鳄鱼辨。　　鳄鱼有知，其听刺史言：潮之州，大海在其南，鲸、鹏之大，虾、蟹之细，无不归容，以生以食，鳄鱼朝发而夕至也。今与鳄鱼约：尽三日，其率丑类南徙于海，以避天子之命吏；三日不能，至五日；五日不能，至七日；七日不能，是终不肯徙也。是不有刺史、听从其言也；不然，则是鳄鱼冥顽不灵，刺史虽有言，不闻不知也。夫傲天子之命吏，不听其言，不徙以避之，与冥顽不灵而为民物害者，皆可杀。刺史则选材技吏民，操强弓毒矢，以与鳄鱼从事，必尽杀乃止。其无悔！
长安遇冯著::韦应物::客从东方来，衣上灞陵雨。问客何为来，采山因买斧。 冥冥花正开，飏飏燕新乳。昨别今已春，鬓丝生几缕。
日暮::杜甫::牛羊下来久，各已闭柴门。风月自清夜，江山非故园。石泉流暗壁，草露滴秋根。头白灯明里，何须花烬繁。
柳::郑谷::半烟半雨江桥畔，映杏映桃山路中。 会得离人无限意，千丝万絮惹春风。
渔歌子·柳如眉::魏承班::柳如眉，云似发，鲛绡雾縠笼香雪。梦魂惊，钟漏歇，窗外晓莺残月。几多情，无处说，落花飞絮清明节。少年郎，容易别，一去音书断绝。
悼伤后赴东蜀辟至散关遇雪::李商隐::剑外从军远，无家与寄衣。散关三尺雪，回梦旧鸳机。
牡丹::张又新::牡丹一朵值千金，将谓从来色最深。今日满栏开似雪，一生辜负看花心。
龙标野宴::王昌龄::沅溪夏晚足凉风，春酒相携就竹丛。莫道弦歌愁远谪，青山明月不曾空。
别舍弟宗一::柳宗元::零落残魂倍黯然，双垂别泪越江边。一身去国六千里，万死投荒十二年。桂岭瘴来云似墨，洞庭春尽水如天。欲知此后相思梦，长在荆门郢树烟。
秋来::李贺::桐风惊心壮士苦，衰灯络纬啼寒素。谁看青简一编书，不遣花虫粉空蠹。思牵今夜肠应直，雨冷香魂吊书客。秋坟鬼唱鲍家诗，恨血千年土中碧。
春日::方干::春去春来似有期，日高添睡是归时。虽将细雨催芦笋，却用东风染柳丝。重雾已应吞海色，轻霜犹自剉花枝。此时野客因花醉，醉卧花间应不知。
自夏口至鹦鹉洲夕望岳阳寄源中丞::刘长卿::汀洲无浪复无烟，楚客相思益渺然。汉口夕阳斜渡鸟，洞庭秋水远连天。孤城背岭寒吹角，独树临江夜泊船。贾谊上书忧汉室，长沙谪去古今怜。
台城::刘禹锡::台城六代竞豪华，结绮临春事最奢。万户千门成野草，只缘一曲后庭花。
讳辩::韩愈::　　愈与李贺书，劝贺举进士。贺举进士有名，与贺争名者毁之，曰贺父名晋肃，贺不举进士为是，劝之举者为非。听者不察也，和而唱之，同然一辞。皇甫湜曰：“若不明白，子与贺且得罪。”愈曰：“然。”　　律曰：“二名不偏讳。”释之者曰：“谓若言‘征’不称‘在’，言‘在’不称‘征’是也。”律曰：“不讳嫌名。”释之者曰：“谓若‘禹’与‘雨’、‘丘’与‘蓲’之类是也。”今贺父名晋肃，贺举进士，为犯二名律乎？为犯嫌名律乎？父名晋肃，子不得举进士，若父名仁，子不得为人乎？夫讳始于何时？作法制以教天下者，非周公孔子欤？周公作诗不讳，孔子不偏讳二名，《春秋》不讥不讳嫌名，康王钊之孙，实为昭王。曾参之父名晳，曾子不讳昔。周之时有骐期，汉之时有杜度，此其子宜如何讳？将讳其嫌遂讳其姓乎？将不讳其嫌者乎？汉讳武帝名彻为通，不闻又讳车辙之辙为某字也；讳吕后名雉为野鸡，不闻又讳治天下之治为某字也。今上章及诏，不闻讳浒、势、秉、机也。惟宦官宫妾，乃不敢言谕及机，以为触犯。士君子言语行事，宜何所法守也？今考之于经，质之于律，稽之以国家之典，贺举进士为可邪？为不可邪？　　凡事父母，得如曾参，可以无讥矣；作人得如周公孔子，亦可以止矣。今世之士，不务行曾参周公孔子之行，而讳亲之名，则务胜于曾参周公孔子，亦见其惑也。夫周公孔子曾参卒不可胜，胜周公孔子曾参，乃比于宦者宫妾，则是宦者宫妾之孝于其亲，贤于周公孔子曾参者邪？ 
采莲曲::刘方平::落日清江里，荆歌艳楚腰。采莲从小惯，十五即乘潮。
再经胡城县::杜荀鹤::去岁曾经此县城，县民无口不冤声。 今来县宰加朱绂，便是生灵血染成。
月三首::杜甫::断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指照西秦。并照巫山出，新窥楚水清。羁栖愁里见，二十四回明。必验升沉体，如知进退情。不违银汉落，亦伴玉绳横。万里瞿塘峡，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
冬夜寄温飞卿::鱼玄机::苦思搜诗灯下吟，不眠长夜怕寒衾。满庭木叶愁风起，透幌纱窗惜月沈。疏散未闲终遂愿，盛衰空见本来心。幽栖莫定梧桐处，暮雀啾啾空绕林。
玉真公主别馆苦雨赠卫尉张卿二首::李白::秋坐金张馆，繁阴昼不开。空烟迷雨色，萧飒望中来。翳翳昏垫苦，沉沉忧恨催。清秋何以慰，白酒盈吾杯。吟咏思管乐，此人已成灰。独酌聊自勉，谁贵经纶才。弹剑谢公子，无鱼良可哀。苦雨思白日，浮云何由卷。稷契和天人，阴阳乃骄蹇。秋霖剧倒井，昏雾横绝巘。欲往咫尺途，遂成山川限。潈潈奔溜闻，浩浩惊波转。泥沙塞中途，牛马不可辨。饥从漂母食，闲缀羽陵简。园家逢秋蔬，藜藿不满眼。蟏蛸结思幽，蟋蟀伤褊浅。厨灶无青烟，刀机生绿藓。投箸解鹔鹴，换酒醉北堂。丹徒布衣者，慷慨未可量。何时黄金盘，一斛荐槟榔。功成拂衣去，摇曳沧洲傍。
杜工部蜀中离席::李商隐::人生何处不离群？世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
桃花::周朴::桃花春色暖先开，明媚谁人不看来。可惜狂风吹落后，殷红片片点莓苔。
听董大弹胡笳声兼寄语弄房给事::李颀::蔡女昔造胡笳声，一弹一十有八拍。胡人落泪沾边草，汉使断肠对归客。古戍苍苍烽火寒，大荒沉沉飞雪白。先拂商弦后角羽，四郊秋叶惊摵摵。董夫子，通神明，深山窃听来妖精。言迟更速皆应手，将往复旋如有情。空山百鸟散还合，万里浮云阴且晴。嘶酸雏雁失群夜，断绝胡儿恋母声。川为静其波，鸟亦罢其鸣。乌孙部落家乡远，逻娑沙尘哀怨生。幽音变调忽飘洒，长风吹林雨堕瓦。迸泉飒飒飞木末，野鹿呦呦走堂下。长安城连东掖垣，凤凰池对青琐门。高才脱略名与利，日夕望君抱琴至。
晚春江晴寄友人 / 晚春别::韩琮::晚日低霞绮，晴山远画眉。春青河畔草，不是望乡时。
别房太尉墓::杜甫::他乡复行役，驻马别孤坟。近泪无干土，低空有断云。对棋陪谢傅，把剑觅徐君。唯见林花落，莺啼送客闻。
与东吴生相遇::韦庄::十年身事各如萍，白首相逢泪满缨。老去不知花有态，乱来唯觉酒多情。贫疑陋巷春偏少，贵想豪家月最明。且对一尊开口笑，未衰应见泰阶平。
送邢桂州::王维::铙吹喧京口，风波下洞庭。赭圻将赤岸，击汰复扬舲。日落江湖白，潮来天地青。明珠归合浦，应逐使臣星。
秋景::司空图::景物皆难驻，伤春复怨秋。旋书红叶落，拟画碧云收。
桥::李峤::乌鹊填应满，黄公去不归。势疑虹始见，形似雁初飞。妙应七星制，高分半月辉。秦王空构石，仙岛远难依。
己亥岁感事::曹松::泽国江山入战图，生民何计乐樵苏。凭君莫话封侯事，一将功成万骨枯。
忆东山二首::李白::不向东山久，蔷薇几度花。白云还自散，明月落谁家。我今携谢妓，长啸绝人群。欲报东山客，开关扫白云。
河湟旧卒::张乔::少年随将讨河湟，头白时清返故乡。 十万汉军零落尽，独吹边曲向残阳。
白云歌送刘十六归山::李白::楚山秦山皆白云，白云处处长随君。长随君，君入楚山里，云亦随君渡湘水。湘水上，女萝衣，白云堪卧君早归。
春思::韦应物::野花如雪绕江城，坐见年芳忆帝京。 阊阖晓开凝碧树，曾陪鸳鹭听流莺。
定风波·江水沉沉帆影过::阎选::江水沉沉帆影过，游鱼到晚透寒波。渡口双双飞白鸟，烟袅，芦花深处隐渔歌。扁舟短棹归兰浦，人去，萧萧竹径透青莎。深夜无风新雨歇，凉月，露迎珠颗入圆荷。
晨雨::杜甫::小雨晨光内，初来叶上闻。雾交才洒地，风逆旋随云。暂起柴荆色，轻沾鸟兽群。麝香山一半，亭午未全分。
答武陵太守::王昌龄::仗剑行千里，微躯感一言。曾为大梁客，不负信陵恩。
含山店梦觉作::韦庄::曾为流离惯别家，等闲挥袂客天涯。灯前一觉江南梦，惆怅起来山月斜。
渔父::张志和::八月九月芦花飞，南谿老人重钓归。秋山入帘翠滴滴，野艇倚槛云依依。却把渔竿寻小径，闲梳鹤发对斜晖。翻嫌四皓曾多事，出为储皇定是非。
赠郭将军::李白::将军少年出武威，入掌银台护紫微。平明拂剑朝天去，薄暮垂鞭醉酒归。爱子临风吹玉笛，美人向月舞罗衣。畴昔雄豪如梦里，相逢且欲醉春晖。
望秦川::李颀::秦川朝望迥，日出正东峰。远近山河净，逶迤城阙重。秋声万户竹，寒色五陵松。客有归欤叹，凄其霜露浓。
诗品二十四则·沈著::司空图::绿杉野屋，落日气清。脱巾独步，时闻鸟声。鸿雁不来，之子远行。所思不远，若为平生。海风碧云，夜渚月明。如有佳语，大河前横。
新嫁娘词三首::王建::邻家人未识，床上坐堆堆。郎来傍门户，满口索钱财。锦幛两边横，遮掩侍娘行。遣郎铺簟席，相并拜亲情。三日入厨下，洗手作羹汤。未谙姑食性，先遣小姑尝。
与元九书::白居易::　　月日，居易白。微之足下：自足下谪江陵至于今，凡枉赠答诗仅百篇。每诗来，或辱序，或辱书，冠于卷首，皆所以陈古今歌诗之义，且自叙为文因缘，与年月之远近也。仆既受足下诗，又谕足下此意，常欲承答来旨，粗论歌诗大端，并自述为文之意，总为一书，致足下前。累岁已来，牵故少暇，间有容隙，或欲为之；又自思所陈，亦无出足下之见；临纸复罢者数四，卒不能成就其志，以至于今。　　今俟罪浔阳，除盥栉食寝外无余事，因览足下去通州日所留新旧文二十六轴，开卷得意，忽如会面，心所畜者，便欲快言，往往自疑，不知相去万里也。既而愤悱之气，思有所浊，遂追就前志，勉为此书，足下幸试为仆留意一省。　　夫文，尚矣，三才各有文。天之文三光首之；地之文五材首之；人之文《六经》首之。就《六经》言，《诗》又首之。何者？圣人感人心而天下和平。感人心者，莫先乎情，莫始乎言，莫切乎声，莫深乎义。诗者，根情，苗言，华声，实义。上自圣贤，下至愚騃，微及豚鱼，幽及鬼神。群分而气同，形异而情一。未有声入而不应、情交而不感者。　　圣人知其然，因其言，经之以六义；缘其声，纬之以五音。音有韵，义有类。韵协则言顺，言顺则声易入；类举则情见，情见则感易交。于是乎孕大含深，贯微洞密，上下通而一气泰，忧乐合而百志熙。五帝三皇所以直道而行、垂拱而理者，揭此以为大柄，决此以为大窦也。故闻“元首明，股肱良”之歌，则知虞道昌矣。闻五子洛汭之歌，则知夏政荒矣。言者无罪，闻者足诫，言者闻者莫不两尽其心焉。　　洎周衰秦兴，采诗官废，上不以诗补察时政，下不以歌泄导人情。用至于谄成之风动，救失之道缺。于时六义始剚矣。《国风》变为《骚辞》，五言始于苏、李。《诗》、《骚》皆不遇者，各系其志，发而为文。故河梁之句，止于伤别；泽畔之吟，归于怨思。彷徨抑郁，不暇及他耳。然去《诗》未远，梗概尚存。故兴离别则引双凫一雁为喻，讽君子小人则引香草恶鸟为比。虽义类不具，犹得风人之什二三焉。于时六义始缺矣。晋、宋已还，得者盖寡。以康乐之奥博，多溺于山水；以渊明之高古，偏放于田园。江、鲍之流，又狭于此。如梁鸿《五噫》之例者，百无一二。于时六义浸微矣！陵夷至于梁、陈间，率不过嘲风雪、弄花草而已。噫！风雪花草之物，三百篇中岂舍之乎？顾所用何如耳。设如“北风其凉”，假风以刺威虐；“雨雪霏霏”，因雪以愍征役；“棠棣之华”，感华以讽兄弟；“采采芣苡”，美草以乐有子也。皆兴发于此而义归于彼。反是者，可乎哉！然则“余霞散成绮，澄江净如练”，“归花先委露，别叶乍辞风”之什，丽则丽矣，吾不知其所讽焉。故仆所谓嘲风雪、弄花草而已。于时六义尽去矣。　　唐兴二百年，其间诗人不可胜数。所可举者，陈子昂有《感遇诗》二十首，鲍防《感兴诗》十五篇。又诗之豪者，世称李、杜。李之作，才矣！奇矣！人不迨矣！索其风雅比兴，十无一焉。杜诗最多，可传者千余首。至于贯穿古今，覙缕格律，尽工尽善，又过于李焉。然撮其《新安》、《石壕》、《潼关吏》、《芦子关》、《花门》之章，“朱门酒肉臭，路有冻死骨”之句，亦不过十三四。杜尚如此，况不迨杜者乎？仆常痛诗道崩坏，忽忽愤发，或废食辍寝，不量才力，欲扶起之。嗟乎！事有大谬者，又不可一二而言，然亦不能不粗陈于左右。　　仆始生六七月时，乳母抱弄于书屏下，有指“之”字、“无”字示仆者，仆口未能言，心已默识。后有问此二字者，虽百十其试，而指之不差。则知仆宿习之缘，已在文字中矣。及五六岁，便学为诗。九岁谙识声韵。十五六，始知有进士，苦节读书。二十已来，昼课赋，夜课书，间又课诗，不遑寝息矣。以至于口舌成疮，手肘成胝。既壮而肤革不丰盈，未老而齿发早衰白；瞀瞀然如飞蝇垂珠在眸子中者，动以万数，盖以苦学力文之所致，又自悲。　　家贫多故，二十七方从乡赋。既第之后，虽专于科试，亦不废诗。及授校书郎时，已盈三四百首。或出示交友如足下辈，见皆谓之工，其实未窥作者之域耳。自登朝来，年齿渐长，阅事渐多。每与人言，多询时务；每读书史，多求理道。始知文章合为时而著，歌诗合为事而作。是时皇帝初即位，宰府有正人，屡降玺书，访人急病。　　仆当此日，擢在翰林，身是谏官，月请谏纸。启奏之间，有可以救济人病，裨补时阙，而难于指言者，辄咏歌之，欲稍稍进闻于上。上以广宸听，副忧勤；次以酬恩奖，塞言责；下以复吾平生之志。岂图志未就而悔已生，言未闻而谤已成矣！　　又请为左右终言之。凡闻仆《贺雨诗》，众口籍籍，以为非宜矣；闻仆《哭孔戡诗》，众面脉脉，尽不悦矣；闻《秦中吟》，则权豪贵近者，相目而变色矣；闻《登乐游园》寄足下诗，则执政柄者扼腕矣；闻《宿紫阁村》诗，则握军要者切齿矣！大率如此，不可遍举。不相与者，号为沽誉，号为诋讦，号为讪谤。苟相与者，则如牛僧孺之诫焉。乃至骨肉妻孥，皆以我为非也。其不我非者，举世不过三两人。有邓鲂者，见仆诗而喜，无何鲂死。有唐衢者，见仆诗而泣，未几而衢死。其余即足下。足下又十年来困踬若此。呜呼！岂六义四始之风，天将破坏，不可支持耶？抑又不知天意不欲使下人病苦闻于上耶？不然，何有志于诗者，不利若此之甚也！然仆又自思关东一男子耳，除读书属文外，其他懵然无知，乃至书画棋博，可以接群居之欢者，一无通晓，即其愚拙可知矣！初应进士时，中朝无缌麻之亲，达官无半面之旧；策蹇步于利足之途，张空拳于战文之场。十年之间，三登科第，名落众耳，迹升清贯，出交贤俊，入侍冕旒。始得名于文章，终得罪于文章，亦其宜也。　　日者闻亲友间说，礼、吏部举选人，多以仆私试赋判为准的。其余诗句，亦往往在人口中。仆恧然自愧，不之信也。及再来长安，又闻有军使高霞寓者，欲聘倡妓，妓大夸曰：“我诵得白学士《长恨歌》，岂同他哉？”由是增价。又足下书云：到通州日，见江馆柱间有题仆诗者。何人哉？又昨过汉南日，适遇主人集众娱乐，他宾诸妓见仆来，指而相顾曰：此是《秦中吟》、《长恨歌》主耳。自长安抵江西三四千里，凡乡校、佛寺、逆旅、行舟之中，往往有题仆诗者；士庶、僧徒、孀妇、处女之口，每有咏仆诗者。此诚雕篆之戏，不足为多，然今时俗所重，正在此耳。虽前贤如渊、云者，前辈如李、杜者，亦未能忘情于其间。　　古人云：“名者公器，不可多取。”仆是何者，窃时之名已多。既窃时名，又欲窃时之富贵，使己为造物者，肯兼与之乎？今之屯穷，理固然也。况诗人多蹇，如陈子昂、杜甫，各授一拾遗，而屯剥至死。孟浩然辈不及一命，穷悴终身。近日孟郊六十，终试协律；张籍五十，未离一太祝。彼何人哉！况仆之才又不迨彼。今虽谪佐远郡，而官品至第五，月俸四五万，寒有衣，饥有食，给身之外，施及家人。亦可谓不负白氏子矣。微之，微之！勿念我哉！　　仆数月来，检讨囊帙中，得新旧诗，各以类分，分为卷目。自拾遗来，凡所遇所感，关于美刺兴比者；又自武德至元和，因事立题，题为“新乐府”者，共一百五十首，谓之"讽谕诗"。又或退公独处，或移动病闲居，知足保和，吟玩性情者一百首，谓之”闲适诗“。又有事物牵于外，情理动于内，随感遇而形于叹咏者一百首，谓之”感伤诗“。又有五言、七言、长句、绝句，自一百韵至两百韵者四百余首，谓之”杂律诗“。凡为十五卷，约八百首。异时相见，当尽致于执事。　　微之，古人云：“穷则独善其身，达则兼济天下。”仆虽不肖，常师此语。大丈夫所守者道，所待者时。时之来也，为云龙，为风鹏，勃然突然，陈力以出；时之不来也，为雾豹，为冥鸿，寂兮寥兮，奉身而退。进退出处，何往而不自得哉！故仆志在兼济，行在独善，奉而始终之则为道，言而发明之则为诗。谓之讽谕诗，兼济之志也；谓之闲适诗，独善之义也。故览仆诗者，知仆之道焉。其余杂律诗，或诱于一时一物，发于一笑一吟，率然成章，非平生所尚者，但以亲朋合散之际，取其释恨佐欢，今铨次之间，未能删去。他时有为我编集斯文者，略之可也。　　微之，夫贵耳贱目，荣古陋今，人之大情也。仆不能远征古旧，如近岁韦苏州歌行，才丽之外，颇近兴讽；其五言诗，又高雅闲淡，自成一家之体，今之秉笔者谁能及之？然当苏州在时，人亦未甚爱重，必待身后，人始贵之。今仆之诗，人所爱者，悉不过杂律诗与《长恨歌》已下耳。时之所重，仆之所轻。至于讽谕者，意激而言质；闲适者，思澹而辞迂。以质合迂，宜人之不爱也。今所爱者，并世而生，独足下耳。然百千年后，安知复无如足下者出，而知爱我诗哉？故自八九年来，与足下小通则以诗相戒，小穷则以诗相勉，索居则以诗相慰，同处则以诗相娱。知吾罪吾，率以诗也。　　如今年春游城南时，与足下马上相戏，因各诵新艳小律，不杂他篇，自皇子陂归昭国里，迭吟递唱，不绝声者二十里余。攀、李在傍，无所措口。知我者以为诗仙，不知我者以为诗魔。何则？劳心灵，役声气，连朝接夕，不自知其苦，非魔而何？偶同人当美景，或花时宴罢，或月夜酒酣，一咏一吟，不觉老之将至。虽骖鸾鹤、游蓬瀛者之适，无以加于此焉，又非仙而何？微之，微之！此吾所以与足下外形骸、脱踪迹、傲轩鼎、轻人寰者，又以此也。　　当此之时，足下兴有余力，且欲与仆悉索还往中诗，取其尤长者，如张十八古乐府，李二十新歌行，卢、杨二秘书律诗，窦七、元八绝句，博搜精掇，编而次之，号为《元白往还集》。众君子得拟议于此者，莫不踊跃欣喜，以为盛事。嗟乎！言未终而足下左转，不数月而仆又继行，心期索然，何日成就？又可为之太息矣！　　仆常语足下，凡人为文，私于自是，不忍于割截，或失于繁多。其间妍媸，益又自惑。必待交友有公鉴无姑息者，讨论而削夺之，然后繁简当否，得其中矣。况仆与足下，为文尤患其多。己尚病，况他人乎？今且各纂诗笔，粗为卷第，待与足下相见日，各出所有，终前志焉。又不知相遇是何年，相见是何地，溘然而至，则如之何？微之知我心哉！　　浔阳腊月，江风苦寒，岁暮鲜欢，夜长少睡。引笔铺纸，悄然灯前，有念则书，言无铨次。勿以繁杂为倦，且以代一夕之话言也。　　居易自叙如此，文士以为信然。
春坊正字剑子歌::李贺::先辈匣中三尺水，曾入吴潭斩龙子。隙月斜明刮露寒，练带平铺吹不起。蛟胎皮老蒺藜刺，鸊鹈淬花白鹇尾。直是荆轲一片心，莫教照见春坊字。挼丝团金悬簏簌，神光欲截蓝田玉。提出西方白帝惊，嗷嗷鬼母秋郊哭。
喜张沨及第::赵嘏::春雪满空来，触处似花开。不知园里树，若个是真梅。
韩碑::李商隐::元和天子神武姿，彼何人哉轩与羲。誓将上雪列圣耻，坐法宫中朝四夷。淮西有贼五十载，封狼生貙貙生罴。不据山河据平地，长戈利矛日可麾。帝得圣相相曰度，贼斫不死神扶持。腰悬相印作都统，阴风惨澹天王旗。愬武古通作牙爪，仪曹外郎载笔随。 行军司马智且勇，十四万众犹虎貔。入蔡缚贼献太庙，功无与让恩不訾。帝曰汝度功第一，汝从事愈宜为辞。愈拜稽首蹈且舞，金石刻画臣能为。古者世称大手笔，此事不系于职司。当仁自古有不让，言讫屡颔天子颐。公退斋戒坐小阁，濡染大笔何淋漓。点窜《尧典》《舜典》字，涂改《清庙》《生民》诗。文成破体书在纸，清晨再拜铺丹墀。表曰臣愈昧死上，咏神圣功书之碑。碑高三丈字如斗，负以灵鳌蟠以螭。句奇语重喻者少，谗之天子言其私。长绳百尺拽碑倒，粗砂大石相磨治。公之斯文若元气，先时已入人肝脾。汤盘孔鼎有述作，今无其器存其辞。呜呼圣王及圣相，相与烜赫流淳熙。公之斯文不示后，曷与三五相攀追。愿书万本诵万遍，口角流沫右手胝。传之七十有二代，以为封禅玉检明堂基。
田园言怀::李白::贾谊三年谪，班超万里侯。何如牵白犊，饮水对清流。
浣溪沙·宿醉离愁慢髻鬟::韩偓::宿醉离愁慢髻鬟，六铢衣薄惹轻寒，慵红闷翠掩青鸾。罗袜况兼金菡萏，雪肌仍是玉琅玕，骨香腰细更沈檀。
滞雨::李商隐::滞雨长安夜，残灯独客愁。故乡云水地，归梦不宜秋。
寄韩谏议注::杜甫::今我不乐思岳阳，身欲奋飞病在床。美人娟娟隔秋水，濯足洞庭望八荒。鸿飞冥冥日月白，青枫叶赤天雨霜。玉京群帝集北斗，或骑麒麟翳凤凰。芙蓉旌旗烟雾落，影动倒景摇潇湘。星宫之君醉琼浆，羽人稀少不在旁。似闻昨者赤松子，恐是汉代韩张良。昔随刘氏定长安，帷幄未改神惨伤。国家成败吾岂敢，色难腥腐餐枫香。周南留滞古所惜，南极老人应寿昌。美人胡为隔秋水，焉得置之贡玉堂。
春草宫怀古::刘长卿::君王不可见，芳草旧宫春。犹带罗裙色，青青向楚人。
秋夕::杜荀鹤::世间多少能诗客，谁是无愁得睡人。自我夜来霜月下，到头吟魄始终身。
次潼关先寄张十二阁老使君::韩愈::荆山已去华山来，日出潼关四扇开。 刺史莫辞迎候远，相公亲破蔡州回。
入若耶溪::崔颢::轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向余景。
燕子::秦韬玉::不知大厦许栖无，频已衔泥到座隅。曾与佳人并头语，几回抛却绣工夫。
花::戴叔伦::花发炎景中，芳春独能久。因风任开落，向日无先后。若待秋霜来，兰荪共何有。
送梓州高参军还京::卢照邻::京洛风尘远，褒斜烟露深。北游君似智，南飞我异禽。 别路琴声断，秋山猿鸟吟。一乖青岩酌，空伫白云心。
宣城见杜鹃花::李白::蜀国曾闻子规鸟，宣城又见杜鹃花。一叫一回肠一断，三春三月忆三巴。
湘南即事::戴叔伦::卢橘花开枫叶衰，出门何处望京师。沅湘日夜东流去，不为愁人住少时。
西岳云台歌送丹丘子::李白::西岳峥嵘何壮哉！黄河如丝天际来。黄河万里触山动，盘涡毂转秦地雷。荣光休气纷五彩，千年一清圣人在。巨灵咆哮擘两山，洪波喷箭射东海。三峰却立如欲摧，翠崖丹谷高掌开。白帝金精运元气，石作莲花云作台。云台阁道连窈冥，中有不死丹丘生。明星玉女备洒扫，麻姑搔背指爪轻。我皇手把天地户，丹丘谈天与天语。九重出入生光辉，东来蓬莱复西归。玉浆倘惠故人饮，骑二茅龙上天飞。
咏雨·其二::李世民::和气吹绿野，梅雨洒芳田。新流添旧涧，宿雾足朝烟。 雁湿行无次，花沾色更鲜。对此欣登岁，披襟弄五弦。
西江怀古::杜牧::上吞巴汉控潇湘，怒似连山静镜光。魏帝缝囊真戏剧，苻坚投棰更荒唐。千秋钓舸歌明月，万里沙鸥弄夕阳。范蠡清尘何寂寞，好风唯属往来商。
少年行::刘长卿::射飞夸侍猎，行乐爱联镳。荐枕青蛾艳，鸣鞭白马骄。曲房珠翠合，深巷管弦调。日晚春风里，衣香满路飘。
河湟有感::司空图::一自萧关起战尘，河湟隔断异乡春。汉儿尽作胡儿语，却向城头骂汉人。
醉留东野::韩愈::昔年因读李白杜甫诗，长恨二人不相从。吾与东野生并世，如何复蹑二子踪。东野不得官，白首夸龙钟。韩子稍奸黠，自惭青蒿倚长松。低头拜东野，原得终始如駏蛩。东野不回头，有如寸筳撞巨钟。吾愿身为云，东野变为龙。四方上下逐东野，虽有离别无由逢？
邺都引::张说::君不见魏武草创争天禄，群雄睚毗相驰逐。昼携壮士破坚阵，夜接词人赋华屋。都邑缭绕西山阳，桑榆汗漫漳河曲。城郭为墟人代改，但见西园明月在。邺旁高冢多贵臣，蛾眉曼睩共灰尘。试上铜台歌舞处，惟有秋风愁杀人。
牡丹::郑谷::画堂帘卷张清宴，含香带雾情无限。春风爱惜未放开，柘枝鼓振红英绽。
走笔谢孟谏议寄新茶::卢仝::日高丈五睡正浓，军将打门惊周公。口云谏议送书信，白绢斜封三道印。开缄宛见谏议面，手阅月团三百片。闻道新年入山里，蛰虫惊动春风起。天子须尝阳羡茶，百草不敢先开花。仁风暗结珠琲瓃，先春抽出黄金芽。摘鲜焙芳旋封裹，至精至好且不奢。至尊之馀合王公，何事便到山人家。柴门反关无俗客，纱帽笼头自煎吃。碧云引风吹不断，白花浮光凝碗面。一碗喉吻润，两碗破孤闷。三碗搜枯肠，唯有文字五千卷。四碗发轻汗，平生不平事，尽向毛孔散。五碗肌骨清，六碗通仙灵。七碗吃不得也，唯觉两腋习习清风生。蓬莱山，在何处。玉川子，乘此清风欲归去。山上群仙司下土，地位清高隔风雨。安得知百万亿苍生命，堕在巅崖受辛苦。便为谏议问苍生，到头还得苏息否。
雨::杜甫::始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。干戈盛阴气，未必自阳台。
自洛之越::孟浩然::遑遑三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
田园乐七首·其七::王维::酌酒会临泉水，抱琴好倚长松。南园露葵朝折，东谷黄粱夜舂。
登池州九峰楼寄张祜::杜牧::百感中来不自由，角声孤起夕阳楼。碧山终日思无尽，芳草何年恨即休？睫在眼前长不见，道非身外更何求。谁人得似张公子，千首诗轻万户侯。
江梅::杜甫::梅蕊腊前破，梅花年后多。绝知春意好，最奈客愁何。雪树元同色，江风亦自波。故园不可见，巫岫郁嵯峨。
彭蠡湖中望庐山::孟浩然::太虚生月晕，舟子知天风。挂席候明发，渺漫平湖中。中流见匡阜，势压九江雄。黤黕凝黛色，峥嵘当曙空。香炉初上日，瀑水喷成虹。久欲追尚子，况兹怀远公。我来限于役，未暇息微躬。淮海途将半，星霜岁欲穷。寄言岩栖者，毕趣当来同。
题祀山烽树赠乔十二侍御::陈子昂::汉庭荣巧宦，云阁薄边功。可怜骢马使，白首为谁雄。
登鹳雀楼::吴融::鸟在林梢脚底看，夕阳无际戍烟残。冻开河水奔浑急，雪洗条山错落寒。始为一名抛故国，近因多难怕长安。祖鞭掉折徒为尔，赢得云溪负钓竿。
崇义里滞雨::李贺::落莫谁家子，来感长安秋。壮年抱羁恨，梦泣生白头。瘦马秣败草，雨沫飘寒沟。南宫古帘暗，湿景传签筹。家山远千里，云脚天东头。忧眠枕剑匣，客帐梦封侯。
驾去温泉后赠杨山人::李白::少年落魄楚汉间，风尘萧瑟多苦颜。自言管葛竟谁许，长吁莫错还闭关。一朝君王垂拂拭，剖心输丹雪胸臆。忽蒙白日回景光，直上青云生羽翼。幸陪鸾辇出鸿都，身骑飞龙天马驹。王公大人借颜色，金璋紫绶来相趋。当时结交何纷纷，片言道合惟有君。待吾尽节报明主，然后相携卧白云。
送温处士赴河阳军序::韩愈::　　伯乐一过冀北之野，而马群遂空。夫冀北马多天下。伯乐虽善知马，安能空其郡邪？解之者曰：“吾所谓空，非无马也，无良马也。伯乐知马，遇其良，辄取之，群无留良焉。苟无良，虽谓无马，不为虚语矣。”　　东都，固士大夫之冀北也。恃才能深藏而不市者，洛之北涯曰石生，其南涯曰温生。大夫乌公，以鈇钺镇河阳之三月，以石生为才，以礼为罗，罗而致之幕下。未数月也，以温生为才，于是以石生为媒，以礼为罗，又罗而致之幕下。东都虽信多才士，朝取一人焉，拔其尤；暮取一人焉，拔其尤。自居守河南尹，以及百司之执事，与吾辈二县之大夫，政有所不通，事有所可疑，奚所咨而处焉？士大夫之去位而巷处者，谁与嬉游？小子后生，于何考德而问业焉？缙绅之东西行过是都者，无所礼于其庐。若是而称曰：“大夫乌公一镇河阳，而东都处士之庐无人焉。”岂不可也？　　夫南面而听天下，其所托重而恃力者，惟相与将耳。相为天子得人于朝廷，将为天子得文武士于幕下，求内外无治，不可得也。愈縻于兹，不能自引去，资二生以待老。今皆为有力者夺之，其何能无介然于怀邪?生既至，拜公于军门，其为吾以前所称，为天下贺；以后所称，为吾致私怨于尽取也。留守相公首为四韵诗歌其事，愈因推其意而序之。
岳阳楼::李商隐::欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
古悠悠行::李贺::白景归西山，碧华上迢迢。今古何处尽，千岁随风飘。海沙变成石，鱼沫吹秦桥。空光远流浪，铜柱从年消。
燕子来舟中作::杜甫::湖南为客动经春，燕子衔泥两度新。旧入故园尝识主，如今社日远看人。可怜处处巢居室，何异飘飘托此身。暂语船樯还起去，穿花贴水益沾巾。
登锦城散花楼::李白::日照锦城头，朝光散花楼。金窗夹绣户，珠箔悬银钩。飞梯绿云中，极目散我忧。暮雨向三峡，春江绕双流。今来一登望，如上九天游。
猛虎行::李白::朝作猛虎行，暮作猛虎吟。肠断非关陇头水，泪下不为雍门琴。旌旗缤纷两河道，战鼓惊山欲倾倒。秦人半作燕地囚，胡马翻衔洛阳草。一输一失关下兵，朝降夕叛幽蓟城。巨鳌未斩海水动，鱼龙奔走安得宁。颇似楚汉时，翻覆无定止。朝过博浪沙，暮入淮阴市。张良未遇韩信贫，刘项存亡在两臣。暂到下邳受兵略，来投漂母作主人。贤哲栖栖古如此，今时亦弃青云士。有策不敢犯龙鳞，窜身南国避胡尘。宝书长剑挂高阁，金鞍骏马散故人。昨日方为宣城客，掣铃交通二千石。有时六博快壮心，绕床三匝呼一掷。楚人每道张旭奇，心藏风云世莫知。三吴邦伯多顾盼，四海雄侠皆相推。萧曹曾作沛中吏，攀龙附凤当有时。溧阳酒楼三月春，杨花漠漠愁杀人。胡人绿眼吹玉笛，吴歌白纻飞梁尘。丈夫相见且为乐，槌牛挝鼓会众宾。我从此去钓东海，得鱼笑寄情相亲。
山居示灵澈上人::皎然::晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
夕阳::韩偓::花前洒泪临寒食，醉里回头问夕阳。不管相思人老尽，朝朝容易下西墙。
五月水边柳::崔护::结根挺涯涘，垂影覆清浅。睡脸寒未开，懒腰晴更软。 摇空条已重，拂水带方展。似醉烟景凝，如愁月露泫。 丝长鱼误恐，枝弱禽惊践。长别几多情，含春任攀搴。
过故人所迁新居::马戴::金马诏何晚，茂陵居近修。客来云雨散，鸟下梧桐秋。迥汉衔天阙，遥泉响御沟。坐看凉月上，为子一淹留。
长安早春::王建::霏霏漠漠绕皇州，销雪欺寒不自由。先向红妆添晓梦，争来白发送新愁。暖催衣上缝罗胜，晴报窗中点彩球。每度暗来还暗去，今年须遣蝶迟留。
高轩过::李贺::韩员外愈皇甫侍御湜见过因而命作华裾织翠青如葱，金环压辔摇玲珑。马蹄隐耳声隆隆，入门下马气如虹。云是东京才子，文章巨公。二十八宿罗心胸，九精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风。我今垂翅附冥鸿，他日不羞蛇作龙。
太湖石歌::吴融::洞庭山下湖波碧，波中万古生幽石。铁索千寻取得来，奇形怪状谁能识。初疑朝家正人立，又如战士方狙击。又如防风死后骨，又如於菟活时额。又如成人枫，又如害瘿柏。雨过上停泓，风来中有隙。想得沈潜水府时，兴云出雨蟠蛟螭。今来硉矹林庭上，长恐忽然生白浪。用时应不称娲皇，将去也堪随博望。噫嘻尔石好凭依，幸有方池并钓矶。小山丛桂且为伴，钟阜白云长自归。何必豪家甲第里，玉阑干畔争光辉。一朝荆棘忽流落，何异绮罗云雨飞。
信州录事参军常曾古鼎歌::韦应物::三年纠一郡，独饮寒泉井。江南铸器多铸银，罢官无物唯古鼎。雕螭刻篆相错盘，地中岁久青苔寒。左对苍山右流水，云有古来葛仙子。葛仙埋之何不还，耕者鎗然得其间。持示世人不知宝，劝君炼丹永寿考。
寄杨先生::李中::仙翁别后无信，应共烟霞卜邻。莫把壶中秘诀，轻传尘里游人。浮生日月自急，上境莺花正春。安得一招琴酒，与君共泛天津。
寄皇甫七::白居易::孟夏爱吾庐，陶潜语不虚。花樽飘落酒，风案展开书。邻女偷新果，家僮漉小鱼。不知皇甫七，池上兴何如。
叹鲁二首::白居易::季桓心岂忠，其富过周公。阳货道岂正，其权执国命。由来富与权，不系才与贤。所托得其地，虽愚亦获安。彘肥因粪壤，鼠稳依社坛。虫兽尚如是，岂谓无因缘。展禽胡为者，直道竟三黜。颜子何如人，屡空聊过日。皆怀王佐道，不践陪臣秩。自古无奈何，命为时所屈。有如草木分，天各与其一。荔枝非名花，牡丹无甘实。
圣冈::薛能::古迹是何王，平身入石房。远村通后径，一郡隔前冈。昼静唯禅客，春来有女郎。独醒回不得，无事可焚香。
劝行乐::雍陶::老去风光不属身，黄金莫惜买青春。白头纵作花园主，醉折花枝是别人。
有感三首 其二::白居易::莫养瘦马驹，莫教小妓女。后事在目前，不信君看取。马肥快行走，妓长能歌舞。三年五岁间，已闻换一主。借问新旧主，谁乐谁辛苦。请君大带上，把笔书此语。
玩水禽（在古南醴陵县作）::韩偓::两两珍禽渺渺溪，翠衿红掌净无泥。向阳眠处莎成毯，蹋水飞时浪作梯。依倚雕梁轻社燕，抑扬金距笑晨鸡。劝君细认渔翁意，莫遣縆罗误稳栖。
和李仆射雨中寄卢、严二给事::张籍::郊原飞雨至，城阙湿云埋。迸点时穿牖，浮沤欲上阶。偏滋解箨竹，并洒落花槐。晚润生琴匣，新凉满药斋。从容朝务退，放旷掖曹乖。尽日无来客，闲吟感此怀。
长孙霞李溟自紫阁白阁二峰见访::贾岛::寂寞吾庐贫，同来二阁人。所论唯野事，招作住云邻。古寺期秋宿，平林散早春。漱流今已矣，巢许岂尧臣。
都城从事萧员外寄海梨花诗，尽绮丽至惠然远及::羊士谔::珠履行台拥附蝉，外郎高步似神仙。陈词今见唐风盛，从事遥瞻卫国贤。掷地好词凌彩笔，浣花春水腻鱼笺。东山芳意须同赏，子看囊盛几日传。
送丁明府赴紫溪任::罗隐::金徽玉轸肯躇蹰，偶滞良途半月馀。楼上酒阑梅拆后，马前山好雪晴初。栾公社在怜乡树，潘令花繁贺版舆。县谱莫辞留旧本，异时量度更何如。
秋浦清溪雪夜对酒，客有唱山鹧鸪者::李白::披君貂襜褕，对君白玉壶。雪花酒上灭，顿觉夜寒无。客有桂阳至，能吟山鹧鸪。清风动窗竹，越鸟起相呼。持此足为乐，何烦笙与竽。
达哉乐天行（一作健哉乐天行）::白居易::达哉达哉白乐天，分司东都十三年。七旬才满冠已挂，半禄未及车先悬。或伴游客春行乐，或随山僧夜坐禅。二年忘却问家事，门庭多草厨少烟。庖童朝告盐米尽，侍婢暮诉衣裳穿。妻孥不悦甥侄闷，而我醉卧方陶然。起来与尔画生计，薄产处置有后先。先卖南坊十亩园，次卖东都五顷田。然后兼卖所居宅，仿佛获缗二三千。半与尔充衣食费，半与吾供酒肉钱。吾今已年七十一，眼昏须白头风眩。但恐此钱用不尽，即先朝露归夜泉。未归且住亦不恶，饥餐乐饮安稳眠。死生无可无不可，达哉达哉白乐天。
达奚侍郎夫人寇氏挽词二首::王维::束带将朝日，鸣环映牖辰。能令谏明主，相劝识贤人。遗挂空留壁，回文日覆尘。金蚕将画柳，何处更知春。女史悲彤管，夫人罢锦轩。卜茔占二室，行哭度千门。秋日光能淡，寒川波自翻。一朝成万古，松柏暗平原。
送韩司直路出延陵（一作刘长卿诗）::郎士元::游吴还适越，来往任风波。复送王孙去，其如春草何。岸明残雪在，潮满夕阳多。季子留遗庙，停舟试一过。
赠浙西李推官::齐己::他皆恃勋贵，君独爱诗玄。终日秋光里，无人竹影边。东楼生倚月，北固积吟烟。闻说鸳行里，多才复少年。
题严氏竹亭::戎昱::子陵栖遁处，堪系野人心。溪水浸山影，岚烟向竹阴。忘机看白日，留客醉瑶琴。爱此多诗兴，归来步步吟。
到宣武三十韵::李绅::七月趋梁苑，三年谢尹京。旧风除物蠹，新律奉师贞。龙节双油重，蛇矛百练明。跃鱼连后旆，腾虎耀前旌。路转金神并，川开铁马横。拥旄差白羽，分辔引红缨。在浚风烟接，维嵩巩洛清。贯鱼奔骑疾，连雁卷行轻。烟垒风调角，秋原雨洗兵。宿云看布甲，疏柳见分营。鼓彻通宵警，和门候晓晴。虎符三校列，鱼胄万夫迎。弄马猿猱健，奔车角牴呈。驾肩傍隘道，张幕内连楹。森戟承三令，攒戈退一声。及郊知雨过，观俗辨风行。望宋怜思女，游梁念客卿。义夫留感激，公子播英名。泽广豚鱼洽，恩宣岂弟生。善师忘任智，中略在推诚。式宴歌钟合，陈筵绮绣并。戏鼙千卒跃，均酒百壶倾。乐与师徒共，欢从井邑盈。教通因渐染，人悦尚和平。授钺惭分阃，登坛荷列城。虚裘朝独坐，雄剑夜孤鸣。白发侵霜变，丹心捧日惊。卫青终保志，潘岳未忘情。期月终迷化，三年讵有成。惟看波海动，天外斩长鲸。
雪中闻李儋过门不访，聊以寄赠::韦应物::度门能不访，冒雪屡西东。已想人如玉，遥怜马似骢。乍迷金谷路，稍变上阳宫。还比相思意，纷纷正满空。
摩多楼子::李贺::玉塞去金人，二万四千里。风吹沙作云，一时渡辽水。天白水如练，甲丝双串断。行行莫苦辛，城月犹残半。晓气朔烟上，趢趗胡马蹄。行人临水别，隔陇长东西。
咏史诗。汉江::胡曾::汉江一带碧流长，两岸春风起绿杨。借问胶船何处没，欲停兰棹祀昭王。
戊午三月晦二首::司空图::随风逐浪剧蓬萍，圆首何曾解最灵。笔砚近来多自弃，不关妖气暗文星。牛夸棋品无勍敌，谢占诗家作上流。岂似小敷春水涨，年年鸾鹤待仙舟。
秋兴::王昌龄::日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。
引极三首。思元极::元结::天旷莽兮杳泱茫，气浩浩兮色苍苍。上何有兮人不测，积清寥兮成元极。彼元极兮灵且异，思一见兮藐难致。思不从兮空自伤，心慅bj兮意惶懹。思假翼兮鸾凤，乘长风兮上羾。揖元气兮本深实，餐至和兮永终日。
赠致仕滕庶子先辈（时及第人中最老）::刘禹锡::朝服归来昼锦荣，登科记上更无兄。寿觞每使曾孙献，胜境长携众妓行。矍铄据鞍时骋健，殷勤把酒尚多情。凌寒却向山阴去，衣绣郎君雪里行。
催宗文树鸡栅::杜甫::吾衰怯行迈，旅次展崩迫。愈风传乌鸡，秋卵方漫吃。自春生成者，随母向百翮。驱趁制不禁，喧呼山腰宅。课奴杀青竹，终日憎赤帻。蹋藉盘案翻，塞蹊使之隔。墙东有隙地，可以树高栅。避热时来归，问儿所为迹。织笼曹其内，令人不得掷。稀间可突过，觜爪还污席。我宽蝼蚁遭，彼免狐貉厄。应宜各长幼，自此均勍敌。笼栅念有修，近身见损益。明明领处分，一一当剖析。不昧风雨晨，乱离减忧戚。其流则凡鸟，其气心匪石。倚赖穷岁晏，拨烦去冰释。未似尸乡翁，拘留盖阡陌。
忆故山::方干::旧山长系念，终日卧边亭。道路知已远，梦魂空再经。秋泉凉好引，乳鹤静宜听。独上高楼望，蓬身且未宁。
题怀素上人草书::许瑶::志在新奇无定则，古瘦漓纚半无墨。醉来信手两三行，醒后却书书不得。
涧户::司空图::涧户芳烟接水村，乱来归得道仍存。数竿新竹当轩上，不羡侯家立戟门。
咏棋子赠弈僧::张乔::黑白谁能用入玄，千回生死体方圆。空门说得恒沙劫，应笑终年为一先。
早发射洪县南途中作::杜甫::将老忧贫窭，筋力岂能及。征途乃侵星，得使诸病入。鄙人寡道气，在困无独立。俶装逐徒旅，达曙凌险涩。寒日出雾迟，清江转山急。仆夫行不进，驽马若维絷。汀洲稍疏散，风景开怏悒。空慰所尚怀，终非曩游集。衰颜偶一破，胜事难屡挹。茫然阮籍途，更洒杨朱泣。
寄太原卢司空三十韵::李商隐::隋舰临淮甸，唐旗出井陉。断鳌支四柱，卓马济三灵。祖业隆盘古，孙谋复大庭。从来师俊杰，可以焕丹青。旧族开东岳，雄图奋北溟。邪同獬廌触，乐伴凤凰听。酣战仍挥日，降妖亦斗霆。将军功不伐，叔舅德惟馨。鸡塞谁生事，狼烟不暂停。拟填沧海鸟，敢竞太阳萤。内草才传诏，前茅已勒铭。那劳出师表，尽入大荒经。德水萦长带，阴山绕画屏。秖忧非綮肯，未觉有膻腥。保佐资冲漠，扶持在杳冥。乃心防暗室，华发称明廷。按甲神初静，挥戈思欲醒。羲之当妙选，孝若近归宁。月色来侵幌，诗成有转棂。罗含黄菊宅，柳恽白蘋汀。神物龟酬孔，仙才鹤姓丁。西山童子药，南极老人星。自顷徒窥管，于今愧挈瓶。何由叨末席，还得叩玄扃。庄叟虚悲雁，终童漫识艇。幕中虽策画，剑外且伶俜。俣俣行忘止，鳏鳏卧不瞑。身应瘠于鲁，泪欲溢为荣。禹贡思金鼎，尧图忆土铏。公乎来入相，王欲驾云亭。
题湖上草堂::皎然::山居不买剡中山，湖上千峰处处闲。芳草白云留我住，世人何事得相关。
晚春严少尹与诸公见过::王维::松菊荒三径，图书共五车。烹葵邀上客，看竹到贫家。鹊乳先春草，莺啼过落花。自怜黄发暮，一倍惜年华。
送赵大夫护边（一作送赵都护赴安西）::孙逖::外域分都护，中台命职方。欲传清庙略，先取剧曹郎。已佩登坛印，犹怀伏奏香。百壶开祖饯，驷牡戒戎装。青海连西掖，黄河带北凉。关山瞻汉月，戈剑宿胡霜。体国才先著，论兵策复长。果持文武术，还继杜当阳。
宿池上::白居易::泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期新涨，携琴却此游。
答洛阳主人::陈子昂::平生白云志，早爱赤松游。事亲恨未立，从宦此中州。主人亦何问，旅客非悠悠。方谒明天子，清宴奉良筹。再取连城璧，三陟平津侯。不然拂衣去，归从海上鸥。宁随当代子，倾侧且沉浮。
香印::王建::闲坐烧印香，满户松柏气。火尽转分明，青苔碑上字。
送李侍御贬郴州::刘长卿::洞庭波渺渺，君去吊灵均。几路三湘水，全家万里人。听猿明月夜，看柳故年春。忆想汀洲畔，伤心向白蘋.
六年冬暮赠崔常侍晦叔（时为河南尹）::白居易::鬓毛霜一色，光景水争流。易过唯冬日，难销是老愁。香开绿蚁酒，暖拥褐绫裘。已共崔君约，尊前倒即休。
和杜主簿春日有所思::苏颋::朝上高楼上，俯见洛阳陌。摇荡吹花风，落英纷已积。美人不共此，芳好空所惜。揽镜尘网滋，当窗苔藓碧。缅怀在云汉，良愿暌枕席。翻似无见时，如何久为客。
送李秀才归江南（一作送孙革及第归江南）::韩翃::过淮芳草歇，千里又东归。野水吴山出，家林越鸟飞。荷香随去棹，梅雨点行衣。无数沧江客，如君达者稀。
七夕::李中::星河耿耿正新秋，丝竹千家列彩楼。可惜穿针方有兴，纤纤初月苦难留。
句::公乘亿::十上十年皆落第，一家一半已成尘。（见《摭言》）
城西作::罗隐::从军无一事，终日掩空斋。道薄交游少，才疏进取乖。野禽鸣聒耳，庭草绿侵阶。幸自同樗栎，何妨惬所怀。
经伏波神祠::刘禹锡::蒙蒙篁竹下，有路上壶头。汉垒麏鼯斗，蛮溪雾雨愁。怀人敬遗像，阅世指东流。自负霸王略，安知恩泽侯。乡园辞石柱，筋力尽炎洲。一以功名累，翻思马少游。
金谷感怀（一作怀古）::于濆::黄金骄石崇，与晋争国力。更欲住人间，一日买不得。行为忠信主，身是文章宅。四者俱不闻，空传堕楼客。
夜船::韩偓::野云低迷烟苍苍，平波挥目如凝霜。月明船上帘幕卷，露重岸头花木香。村远夜深无火烛，江寒坐久换衣裳。诚知不觉天将曙，几簇青山雁一行。
送终::韦应物::奄忽逾时节，日月获其良。萧萧车马悲，祖载发中堂。生平同此居，一旦异存亡。斯须亦何益，终复委山冈。行出国南门，南望郁苍苍。日入乃云造，恸哭宿风霜。晨迁俯玄庐，临诀但遑遑。方当永潜翳，仰视白日光。俯仰遽终毕，封树已荒凉。独留不得还，欲去结中肠。童稚知所失，啼号捉我裳。即事犹仓卒，岁月始难忘。
感遇十二首 其五::张九龄::鱼游乐深池，鸟栖欲高枝。嗟尔蜉蝣羽，薨薨亦何为。有生岂不化，所感奚若斯。神理日微灭，吾心安得知。浩叹杨朱子，徒然泣路岐。
休假日访王侍御不遇::韦应物::九日驰驱一日闲，寻君不遇又空还。怪来诗思清人骨，门对寒流雪满山。
题贾山人园林::卢纶::竹影朦胧松影长，素琴清簟好风凉。连春诗会烟花满，半夜酒醒兰蕙香。五字每将称玉友，一尊曾不顾金囊。长沙流谪君非远，莫遣英名负洛阳。
跣虑铩Ｉ硎潞涡胛剩?嘈恼?某睢！度?剖?::秦系::策杖政成时，清溪弄钓丝。当年潘子貌，避病沈侯诗。漉酒迎宾急，看花署字迟。杨梅今熟未，与我两三枝。
诗三百三首 其一八五::寒山::买肉血{氵目舌}{氵目舌}，买鱼跳鱍鱍。君身招罪累，妻子成快活。才死渠便嫁，他人谁敢遏。一朝如破床，两个当头脱。
赠可上人::李洞::寺门和鹤倚香杉，月吐秋光到思嚵。将法传来穿泱漭，把诗吟去入嵌岩。模糊书卷烟岚滴，狼藉衣裳瀑布缄。不断清风牙底嚼，无因内殿得名衔。
上崔相公::王建::枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
木兰花::李涉::碧落真人著紫衣，始堪相并木兰枝。今朝绕郭花看遍，尽是深村田舍儿。
惆怅诗九首::顾甄远::魂黯黯兮情脉脉，帘风清兮窗月白。梦惊枕上炉烬销，不见蕊珠宫里客。禁漏声稀蟾魄冷，纱厨筠簟波光净。独坐愁吟暗断魂，满窗风动芭蕉影。别恨离肠空恻恻，风动虚轩池水白。莫言灵圃步难寻，有心终效偷桃客。愁遇人间好风景，焦桐韵满华堂静。鉴鸾钗燕恨何穷，忍向银床空抱影。绿槐影里傍青楼，陌上行人空举头。烟水露花无处问，摇鞭凝睇不胜愁。役尽心神销尽骨，恩情未断忽分离。平生此恨无言处，只有衣襟泪得知。浓醪艳唱愁难破，骨瘦魂消病已成。若为多罗年少死，始甘人道有风情。泪满罗衣酒满卮，一声歌断怨伤离。如今两地心中事，直是瞿昙也不知。横泥杯觞醉复醒，愁牵时有小诗成。早知惹得千般恨，悔不天生解薄情。
题永福寺临淮亭（亭即司马复明府所置）::顾非熊::淮上前朝寺，因公始建亭。虽无山可望，多有鹤堪听。引客闲垂钓，看僧静灌瓶。带潮秋见月，隔竹晓闻经。水气侵衣冷，蘋风入座馨。路逢沙獭上，船值海人停。砧杵鸣孤戍，乌鸢下远汀。连波芳草阔，极目暮天青。创置嗟心匠，幽栖得地形。常来劝农事，赖此近郊坰.
秋夜泊江渚 其一::李邕::夜闻木叶落，疑是洞庭秋。中宵起□望，正见沧江流。□风□□□，山月隐城楼。浔阳几万里，朝夕泛孤舟。
甘露寺火后::罗隐::六朝胜事已尘埃，犹有闲人怅望来。只道鬼神能护物，不知龙象自成灰。犀惭水府浑非怪，燕说吴宫未是灾。还识平泉故侯否，一生踪迹比楼台。
云南曲::刘湾::百蛮乱南方，群盗如猬起。骚然疲中原，征战从此始。白门太和城，来往一万里。去者无全生，十人九人死。岱马卧阳山，燕兵哭泸水。妻行求死夫，父行求死子。苍天满愁云，白骨积空垒。哀哀云南行，十万同已矣。
送客之江宁::韩翃::春流送客不应赊，南入徐州见柳花。朱雀桥边看淮水，乌衣巷里问王家。千闾万井无多事，辟户开门向山翠。楚云朝下石头城，江燕双飞瓦棺寺。吴士风流甚可亲，相逢嘉赏日应新。从来此地夸羊酪，自有莼羹定却人。
登邯郸洪波台置酒观发兵::李白::我把两赤羽，来游燕赵间。天狼正可射，感激无时闲。观兵洪波台，倚剑望玉关。请缨不系越，且向燕然山。风引龙虎旗，歌钟昔追攀。击筑落高月，投壶破愁颜。遥知百战胜，定扫鬼方还。
句::韩溉::门掩落花人别后，窗含残月酒醒时。（《愁诗》，见《吟窗杂录》）
送归客::钱起::京口三秋衰叶落，浔阳千里暮潮生。
寻僧不遇::姚合::入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。
春思::马戴::初日照杨柳，玉楼含翠阴。啼春独鸟思，望远佳人心。幽怨贮瑶瑟，韶光凝碧林。所思曾不见，芳草意空深。
喜雨上主人尚书::徐夤::天皇攘袂敕神龙，雨我公田兆岁丰。几日淋漓侵暮角，数宵滂沛彻晨钟。细如春雾笼平野，猛似秋风击古松。门下十年耕稼者，坐来偏忆翠微峰。
送刘秀才往东洛::齐己::羡子去东周，行行非旅游。烟霄有兄弟，事业尽曹刘。洛水清奔夏，嵩云白入秋。来年遂鹏化，一举上瀛洲。
赠江州太平观道士::吕岩::落魄薛高士，年高无白髭。云中闲卧石，山里冷寻碑。夸我饮大酒，嫌人说小诗。不知甚么汉，一任辈流嗤。
秋怀 其一::孟郊::孤骨夜难卧，吟虫相唧唧。老泣无涕洟，秋露为滴沥。去壮暂如剪，来衰纷似织。触绪无新心，丛悲有馀忆。讵忍逐南帆，江山践往昔。
因梦有悟::白居易::交友沦殁尽，悠悠劳梦思。平生所厚者，昨夜梦见之。梦中几许事，枕上无多时。款曲数杯酒，从容一局棋。初见韦尚书，金紫何辉辉。中遇李侍郎，笑言甚怡怡。终为崔常侍，意色苦依依。一夕三改变，梦心不惊疑。此事人尽怪，此理谁得知。我粗知此理，闻于竺乾师。识行妄分别，智隐迷是非。若转识为智，菩提其庶几。
高士咏。庞德公::吴筠::庞公栖鹿门，绝迹远城市。超然风尘外，自得丘壑美。耕凿勤厥躬，耘锄课妻子。保兹永无患，轩冕何足纪。
句::谭用之::流水物情谙世态，落花春梦厌尘劳。（《贻僧》）织槛锦纹苔乍结，堕书花印菊初残。（《宿西溪隐士》）光阴老去无成事，富贵不来争奈何。（《途中》）眠云无限好知己，应笑不归花满樽。（《入关》，以上并《吟窗杂录》）
蓝田溪杂咏二十二首。远山钟::钱起::风送出山钟，云霞度水浅。欲知声尽处，鸟灭寥天远。
御命归乡，蒙赐锦衣::翁承赞::九重宣旨下丹墀，面对天颜赐锦衣。中使擎来三殿晓，宝箱开处五云飞。德音耳聆君恩重，金印腰悬己力微。更待临轩陈鼓吹，星轺便指故乡归。
长短句::吕岩::落魄且落魄，夜宿乡村，朝游城郭。闲来无事玩青山，困来街市货丹药。卖得钱，不算度，酤美酒，自斟酌。醉后吟哦动鬼神，任意日头向西落。
舟中雨夜::白居易::江云闇悠悠，江风冷修修。夜雨滴船背，风浪打船头。船中有病客，左降向江州。
和萧郎中午日见寄::徐铉::细雨轻风采药时，褰帘隐几更何为。岂知泽畔纫兰客，来赴城中角黍期。多罪静思如剉蘖，赦书才听似含饴。谢公制胜常闲暇，愿接西州敌手棋。
茅::李峤::楚甸供王日，衡阳入贡年。麏包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
酬李躔侍御::朱庆馀::此去非关兴，君行不当游。无因两处马，共饮一溪流。
长相思三首·其二::李白::日色已尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然，忆君迢迢隔青天。昔日横波目，今成流泪泉。不信妾肠断，归来看取明镜前。
送德林郎中学士赴东府（得水）::陈元裕::上善湛然秋，恩波洽帝猷。谩言生险浪，岂爽见安流。泛去星槎远，澄来月练浮。滔滔对离酌，入洛称仙舟。
商州王中丞留吃枳壳::朱庆馀::方物就中名最远，只应愈疾味偏佳。若交尽乞人人与，采尽商山枳壳花。
游城南十六首。赛神::韩愈::白布长衫紫领巾，差科未动是闲人。麦苗含穟桑生葚，共向田头乐社神。
西溪::李商隐::近郭西溪好，谁堪共酒壶。苦吟防柳恽，多泪怯杨朱。野鹤随君子，寒松揖大夫。天涯常病意，岑寂胜欢娱。
华州夜宴庾侍御宅（一作韩翃诗）::张继::世故他年别，心期此夜同。千峰孤烛外，片雨一更中。酒客逢山简，诗人得谢公。自怜驱匹马，拂曙向关东。
早出洞仙观::赵嘏::露浓如水洒苍苔，洞口烟萝密不开。残月色低当户后，晓钟声迥隔山来。春生药圃芝犹短，夜醮斋坛鹤未回。愁是独寻归路去，人间步步是尘埃。
感遇·之廿五::陈子昂::玄蝉号白露。兹岁已蹉跎。群物从大化。孤英将奈何。瑶台有青鸟。远食玉山禾。昆仑见玄凤。岂复虞云罗。
豪家子::崔萱::年少家藏累代金，红楼尽日醉沈沈。马非躞蹀宁酬价，人不婵娟肯动心。
谴谪康州先寄弟渤::李涉::唯将直道信苍苍，可料无名抵宪章。阴骘却应先有谓，已交鸿雁早随阳。
秋夜泊江渚 其二::李邕::我有方寸心，安在六尺躯。怀山复怀□，□□□□□。水能澄不浑，剑用持复酬。珠已含报恩，□□□□□。□□贫与富，但愿一相知。
天竺寺送坚上人归庐山::白居易::锡杖登高寺，香炉忆旧峰。偶来舟不系，忽去鸟无踪。岂要留离偈，宁劳动别容。与师俱是梦，梦里暂相逢。
露::李峤::滴沥明花苑，葳蕤泫竹丛。玉垂丹棘上，珠湛绿荷中。夜警千年鹤，朝零七月风。愿凝仙掌内，长奉未央宫。
蓝溪休沐，寄赵八给事::钱起::虫鸣归旧里，田野秋农闲。即事敦夙尚，衡门方再关。夕阳入东篱，爽气高前山。霜蕙后时老，巢禽知暝还。侍臣黄枢宠，鸣玉青云间。肯想观鱼处，寒泉照发斑。
朱坡绝句三首::杜牧::故国池塘倚御渠，江城三诏换鱼书。贾生辞赋恨流落，只向长沙住岁馀。烟深苔巷唱樵儿，花落寒轻倦客归。藤岸竹洲相掩映，满池春雨鸊鹈飞。乳肥春洞生鹅管，沼避回岩势犬牙。自笑卷怀头角缩，归盘烟磴恰如蜗。
天长路别朱大山路却寄::李回::驿骑难随伴，寻山半忆君。苍崖残月路，犹数过溪云。
送友人下第归扬州觐省::刘得仁::新柳间花垂，东西京路岐。园林知自到，寝食计相思。雨断淮山出，帆扬楚树移。晨昏心已泰，蝉发是回时。
安州应城玉女汤作::李白::神女殁幽境，汤池流大川。阴阳结炎炭，造化开灵泉。地底烁朱火，沙旁歊素烟。沸珠跃明月，皎镜涵空天。气浮兰芳满，色涨桃花然。精览万殊入，潜行七泽连。愈疾功莫尚，变盈道乃全。濯缨掬清泚，晞发弄潺湲。散下楚王国，分浇宋玉田。可以奉巡幸，奈何隔穷偏。独随朝宗水，赴海输微涓。
玄珠歌 其十七::张果::逍遥常饮月魂津，灌溉灵根道德新。留宝去尘光不散，玄珠照耀五通身。
赋得浊水求珠::王损之::积水非澄彻，明珠不易求。依稀沈极浦，想像在中流。瞪目思清浅，褰裳恨暗投。徒看川色媚，空爱夜光浮。月入疑龙吐，星归似蚌游。终希识珍者，采掇冀冥搜。
别郎上人::冷朝阳::过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。
自河西归山二首::司空图::一水悠悠一叶危，往来长恨阻归期。乡关不是无华表，自为多惊独上迟。水阔风惊去路危，孤舟欲上更迟迟。鹤群长扰三珠树，不借人间一只骑。
陪王汉州留杜绵州泛房公西湖（房琯刺汉州时所凿）::杜甫::旧相恩追后，春池赏不稀。阙庭分未到，舟楫有光辉。豉化莼丝熟，刀鸣鲙缕飞。使君双皂盖，滩浅正相依。
书::李峤::削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
赠江客::白居易::江柳影寒新雨地，塞鸿声急欲霜天。愁君独向沙头宿，水绕芦花月满船。
游仙四首::王绩::暂出东陂路，过访北岩前。蔡经新学道，王烈旧成仙。驾鹤来无日，乘龙去几年。三山银作地，八洞玉为天。金精飞欲尽，石髓溜应坚。自悲生世促，无暇待桑田。上月芝兰径，中岩紫翠房。金壶新练乳，玉釜始煎香。六局黄公术，三门赤帝方。吹沙聊作鸟，动石试为羊。缑氏还程促，瀛洲会日长。谁知北岩下，延首咏霓裳。结衣寻野路，负杖入山门。道士言无宅，仙人更有村。斜溪横桂渚，小径入桃源。玉床尘稍冷，金炉火尚温。心疑游北极，望似陟西昆。逆愁归旧里，萧条访子孙。真经知那是，仙骨定何为。许迈心长切，嵇康命似奇。桑疏金阙迥，苔重石梁危。照水然犀角，游山费虎皮。鸭桃闻已种，龙竹未经骑。为向天仙道，栖遑君讵知。
过宣上人湖上兰若::朱湾::十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
游仙窟诗 游后园::崔五嫂::极目游芳苑，相将对花林。露净山光出，池鲜树影沈。落花时泛酒，歌鸟或鸣琴。是时日将夕，携樽就树阴。
新竹::元稹::新篁才解箨，寒色已青葱。冉冉偏凝粉，萧萧渐引风。扶疏多透日，寥落未成丛。惟有团团节，坚贞大小同。
送孔党赴举::皇甫冉::入贡列诸生，诗书业早成。家承孔圣后，身有鲁儒名。楚水通荥浦，春山拥汉京。爱君方弱冠，为赋少年行。
答韩丈::丘为::行人辈，莫相催，相看日暮何徘徊。登孤舟，望远水，殷勤留语劝求仕。畴昔主司曾见知，琳琅丛中拔一枝。且得免轮天子课，何能屈腰乡里儿。长安落桑酒，或可此时望携手。官班服色不相当，拂衣还作捕鱼郎。
漆园::裴迪::好闲早成性，果此谐宿诺。今日漆园游，还同庄叟乐。
姑孰溪::李白::爱此溪水闲。乘流兴无极。漾楫怕鸥惊。垂竿待鱼食。波翻晓霞影。岸叠春山色。何处浣纱人。红颜未相识。
送西川梁常侍之新筑龙山城并锡赉两州刺史及部落酋长等::薛逢::圣主忧夷貊，屯师剪束钦。皇家思眷祐，星使忽登临。用命期开国，违天必衅碪.化须均草树，恩不间飞沈。束马凌苍壁，扪萝上碧岑。瘴川风自热，剑阁气长阴。迅濑从天急，乔松入地深。仰观唯一径，俯瞰即千寻。水作新城带，山为故垒襟。东开洞君听，南辟纳蛮心。渥泽濡三部，衣冠化雨林。带文雕白玉，符理篆黄金。鸟道经邛僰，星缠过觜参。回轩如睿奖，休作苦辛吟。
寒食城东即事::王维::清溪一道穿桃李，演漾绿蒲涵白芷。溪上人家凡几家，落花半落东流水。蹴踘屡过飞鸟上，秋千竞出垂杨里。少年分日作遨游，不用清明兼上巳。
贺清源仆射新命::黄滔::虽言嵩岳秀崔嵬，少降连枝命世才。南史两荣唯百揆，东闽双拜有三台。二天在顶家家咏，丹凤衔书岁岁来。虚说古贤龙虎盛，谁攀荆树上金台。
梁秀才以早春旅次大梁将归郊扉言怀兼别示…走笔依韵::杜牧::玉塞功犹阻，金门事已陈。世途皆扰扰，乡党尽循循。客道难投足，家声易发身。松篁标节晚，兰蕙吐词春。处困羞摇尾，怀忠壮犯鳞。宅临三楚水，衣带二京尘。敛迹愁山鬼，遗形慕谷神。采芝先避贵，栽橘早防贫。弦泛桐材响，杯澄糯醁醇。但寻陶令集，休献楚王珍。林密闻风远，池平见月匀。藤龛红婀娜，苔磴绿嶙峋。雪树交梁苑，冰河涨孟津。面邀文作友，心许德为邻。旅馆将分被，婴儿共洒巾。渭阳连汉曲，京口接漳滨。通塞时应定，荣枯理会均。儒流当自勉，妻族更谁亲。照瞩三光政，生成四气仁。磻溪有心者，垂白肯湮沦。
商山祠堂即事::窦常::夺嫡心萌事可忧，四贤西笑暂安刘。后王不敢论珪组，土偶人前枳树秋。
早鸿::李群玉::木落波浪动，南飞闻夜鸿。参差天汉雾，嘹唳月明风。野水莲茎折，寒泥稻穗空。无令一行侣，相失五湖中。
慈恩寺南池秋荷咏::韦应物::对殿含凉气，裁规覆清沼。衰红受露多，馀馥依人少。萧萧远尘迹，飒飒凌秋晓。节谢客来稀，回塘方独绕。
补乐歌十首。九渊::元结::（《九渊》，少昊氏之乐歌也，其义盖称少昊之德，渊然深远。凡一章，章四句）圣德至深兮，奫奫如渊；生类娭娭兮，孰知其然。
春秋战国门。田饶::周昙::厨抛败肉士怀饥，仓烂馀粮客未炊。临难欲行求死士，将何恩信致扶危。
钓鱼湾::储光羲::垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
暮冬长安旅舍::周贺::湖外谁相识，思归日日频。遍寻新住客，少见故乡人。失计空知命，劳生耻为身。惟看洞庭树，即是旧山春。
遥伤茅山县孙尊师三首::李德裕::蝉蜕遗虚白，蜺飞入上清。同人悲剑解，旧友觉衣轻。黄鹄遥将举，斑麟俨未行。惟应鲍靓室，中夜识琴声。金格期初至，飙轮去不停。山摧武担石，天陨少微星。弟子悲徐甲，门人泣蔡经。空闻留玉舄，犹在阜乡亭。空宇留丹灶，层霞被羽衣。旧山闻鹿化，遗舄尚凫飞。数日奇香在，何年白鹤归。想君旋下泪，方款里闾扉。
幽斋偶作::齐己::幽院才容个小庭，疏篁低短不堪情。春来犹赖邻僧树，时引流莺送好声。
寄院中诸公::孟郊::奕奕秋水傍，駸駸绿云蹄。月仙有高曜，灵凤无卑栖。翠色绕云谷，碧华凝月溪。竹林递历览，云寺行攀跻。冠豸犹屈蠖，匣龙期剸犀。千山惊月晓，百里闻霜鼙。戎府多秀异，谢公期相携。因之仰群彦，养拙固难齐。
捣衣篇::李白::闺里佳人年十馀，嚬蛾对影恨离居。忽逢江上春归燕，衔得云中尺素书。玉手开缄长叹息，狂夫犹戍交河北。万里交河水北流，愿为双燕泛中洲。君边云拥青丝骑，妾处苔生红粉楼。楼上春风日将歇，谁能揽镜看愁发？晓吹员管随落花，夜捣戎衣向明月。明月高高刻漏长，真珠帘箔掩兰堂。横垂宝幄同心结，半拂琼筵苏合香。琼筵宝幄连枝锦，灯烛荧荧照孤寝。有便凭将金剪刀，为君留下相思枕。摘尽庭兰不见君，红巾拭泪生氤氲，明年若更征边塞，愿作阳台一段云。
杂曲歌辞 其四::施肩吾::可怜江北女，惯唱江南曲。摇荡木兰舟，双凫不成浴。
野老歌 / 山农词::张籍::老农家贫在山住，耕种山田三四亩。苗疏税多不得食，输入官仓化为土。岁暮锄犁傍空室，呼儿登山收橡实。西江贾客珠百斛，船中养犬长食肉。
答刘连州邦字::柳宗元::连璧本难双，分符刺小邦。崩云下漓水，劈箭上浔江。负弩啼寒狖，鸣枹惊夜狵.遥怜郡山好，谢守但临窗。
寄姚合郎中::周贺::转刺名山郡，连年别省曹。分题得客少，著价买书高。晚柳蝉和角，寒城烛照涛。鄱溪卧疾久，未获后乘骚。
潭州使院书情寄江夏贺兰副端::戴叔伦::云雨一萧散，悠悠关复河。俱从泛舟役，近隔洞庭波。楚水去不尽，秋风今又过。无因得相见，却恨寄书多。
春早郡楼书事寄呈府中群公::许浑::两鬓垂丝发半霜，石城孤梦绕襄阳。鸳鸿幕里莲披槛，虎豹营中柳拂墙。画舸欲行春水急，翠帘初卷暮山长。岘亭风起花千片，流入南湖尽日香。
病马五首呈郑校书章三吴十五先辈 其一::曹唐::騄駬何年别渥洼，病来颜色半泥沙。四蹄不凿金砧裂，双眼慵开玉箸斜。堕月兔毛乾觳𧥆，失云龙骨瘦牙槎。平原好放无人放，嘶向秋风苜蓿花。
送客往夏州::杨凝::怜君此去过居延，古塞黄云共渺然。沙阔独行寻马迹，路迷遥指戍楼烟。夜投孤店愁吹笛，朝望行尘避控弦。闻有故交今从骑，何须著论更言钱。
劝酒十四首 其七::白居易::何处难忘酒，逐臣归故园。赦书逢驿骑，贺客出都门。半面瘴烟色，满衫乡泪痕。此时无一盏，何物可招魂。
游长宁公主流杯池二十五首 其一::上官婉儿::攀藤招逸客，偃桂协幽情。水中看树影，风里听松声。
春雨::刘复::细雨度深闺，莺愁欲懒啼。如烟飞漠漠，似露湿凄凄。草色行看靡，花枝暮欲低。晓听钟鼓动，早送锦障泥。
闭门::齐己::外事休关念，灰心独闭门。无人来问我，白日又黄昏。灯集飞蛾影，窗销迸雪痕。中心自明了，一句祖师言。
洛下送牛相公出镇淮南::白居易::北阙至东京，风光十六程。坐移丞相阁，春入广陵城。红旆拥双节，白须无一茎。万人开路看，百吏立班迎。阃外君弥重，尊前我亦荣。何须身自得，将相是门生。
初冬章上人院::皮日休::寒到无妨睡，僧吟不废禅。尚关经病鹤，犹滤欲枯泉。静案贝多纸，闲炉波律烟。清谭两三句，相向自翛然。
寄匡山纪公::贯休::锦绣谷中人，相思入梦频。寄言无别事，琢句似终身。书卷须求旨，须根易得银。斯言如不惑，千里亦相亲。
林少卿挽诗::朱长文::寿考安荣遇圣朝，构成门户自勤劳。闺中莱妇皆华发，膝下荀龙尽绿袍。堂有金籯身更约，案披玉简道尤高。人间厚福终归尽，涨海难停一夜涛。
再止庙居::韩偓::去值秋风来值春，前时今日共销魂。颓垣古柏疑山观，高柳鸣鸦似水村。菜甲未齐初出叶，树阴方合掩重门。幽深冻馁皆推分，静者还应为讨论。
秋日送严湘侍御归京::李咸用::蟾影圭圆湖始波，楚人相别恨偏多。知君有路升霄汉，独我无由出薜萝。虽道危时难进取，到逢清世又如何。谁听宁戚敲牛角，月落星稀一曲歌。
奉和鲁望渔具十五咏。鸣桹::皮日休::尽日平湖上，鸣桹仍动桨。丁丁入波心，澄澈和清响。鹭听独寂寞，鱼惊昧来往。尽水无所逃，川中有钩党。
恶圆之士歌::元结::宁方为皂，不圆为卿。宁方为污辱，不圆为显荣。
赠梦得::白居易::心中万事不思量，坐倚屏风卧向阳。渐觉咏诗犹老丑，岂宜凭酒更粗狂。头垂白发我思退，脚蹋青云君欲忙。只有今春相伴在，花前剩醉两三场。
河传·同伴::温庭筠::同伴，相唤。杏花稀，梦里每愁依违。仙客一云燕已飞，不归，泪痕空满衣。天际云鸟引情远，春已晚，烟霭渡南苑。雪梅香，柳带长，小娘，转令人意伤。
郴口又赠二首::韩愈::山作剑攒江写镜，扁舟斗转疾于飞。回头笑向张公子，终日思归此日归。雪飐霜翻看不分，雷惊电激语难闻。沿涯宛转到深处，何限青天无片云。
送吴秀才之山西::朱庆馀::泽潞西边路，兰桡北去人。出门谁恨别，投分不缘贫。杯酒从年少，知音在日新。东湖发诗意，夏卉竟如春。
义川公主挽词::顾况::弄玉吹箫后，湘灵鼓瑟时。月边丹桂落，风底白杨悲。杂珮分泉户，馀香出繐帷。夜台飞镜匣，偏共掩蛾眉。
奉和入潼关::许敬宗::曦驭循黄道，星陈引翠旗。济潼纡万乘，临河耀六师。前旌弥陆海，后骑发通伊。势逾回地轴，威盛转天机。是节岁穷纪，关树荡凉飔.仙露含灵掌，瑞鼎照川湄。冲襟赏临睨，高咏入京畿。
雨中怨秋::杨凭::辞家远客怆秋风，千里寒云与断蓬。日暮隔山投古寺，钟声何处雨濛濛。
经东都安国观九仙公主旧院作::刘禹锡::仙院御沟东，今来事不同。门开青草日，楼闭绿杨风。将犬升天路，披云赴月宫。武皇曾驻跸，亲问主人翁。
自负::韩偓::人许风流自负才，偷桃三度到瑶台。至今衣领胭脂在，曾被谪仙痛咬来。
题雪窦禅师壁（一作赠雪窦峰禅师）::方干::飞泉溅禅石，瓶注亦生苔。海上山不浅，天边人自来。长年随桧柏，独夜任风雷。猎者闻疏磬，知师入定回。
铜雀台（一作张瑛诗）::张琰::君王冥漠不可见，铜雀歌舞空裴回。西陵啧啧悲宿鸟，高殿沈沈闭青苔。青苔无人迹，红粉空自哀。
冬日长安感志寄献虢州崔郎中二十韵::韦庄::帝里无成久滞淹，别家三度见新蟾。郄诜丹桂无人指，阮籍青襟有泪沾。溪上却思云满屋，镜中惟怕雪生髯。病如原宪谁能疗，蹇似刘桢岂用占。雾雨十年同隐遁，风雷何日振沈潜。吁嗟每被更声引，歌咏还因酒思添。客舍正甘愁寂寂，郡楼遥想醉恹恹。已闻铃阁悬新诏，即向纶闱副具瞻。济物便同川上楫，慰心还似邑中黔。观星始觉中郎贵，问俗方知太守廉。宅后绿波栖画鹢，马前红袖簇丹襜.闲招好客斟香蚁，闷对琼花咏散盐。积冻慢封寒溜细，暮云高拔远峰尖。讼堂无事冰生印，水榭高吟月透帘。松下围棋期褚胤，笔头飞箭荐陶谦。未知匣剑何时跃，但恐铅刀不再铦。虽有远心长拥篲，耻将新剑学编苫。才惊素节移铜律，又见玄冥变玉签。百口似萍依广岸，一身如燕恋高檐。如今正困风波力，更向人中问宋纤。
游金华山禅院::贯休::兹地曾栖菩萨僧，旃檀楼殿瀑崩腾。因知境胜终难到，问著人来悉不曾。斜谷暗藏千载雪，薄岚常翳一龛灯。多惭不及当时海，又下嵯峨一万层。
送人游塞::王建::初晴天堕丝，晚色上春枝。城下路分处，边头人去时。 停车数行日，劝酒问回期。亦是茫茫客，还从此别离。
放榜日作::韦庄::一声天鼓辟金扉，三十仙材上翠微。葛水雾中龙乍变，缑山烟外鹤初飞。邹阳暖艳催花发，太皞春光簇马归。回首便辞尘土世，彩云新换六铢衣。
诗二首::虎丘石壁鬼::高松多悲风，萧萧清且哀。南山接幽垄，幽垄空崔嵬。白日徒昭昭，不照长夜台。虽知生者乐，魂魄安能回。况复念所亲，恸哭心肝摧。恸哭更何言，哀哉复哀哉。神仙不可学，形化空游魂。白日非我朝，青松为我门。虽复隔幽显，犹知念子孙。何以遣悲惋，万物归其根。寄语世上人，莫厌临芳尊。庄生问枯骨，三乐成虚言。
蚕妇吟::潘纬::采桑复采桑，无嗟为蚕饥。食君筐中叶，还君机上丝。还君丝，织君绮。贫女养蚕不得着，惜尔抽丝为人死。
吴中好风景二首::白居易::吴中好风景，八月如三月。水荇叶仍香，木莲花未歇。海天微雨散，江郭纤埃灭。暑退衣服干，潮生船舫活。两衙渐多暇，亭午初无热。骑吏语使君，正是游时节。吴中好风景，风景无朝暮。晓色万家烟，秋声八月树。舟移管弦动，桥拥旌旗驻。改号齐云楼，重开武丘路。况当丰岁熟，好是欢游处。州民劝使君，且莫抛官去。
画地吟::太白山玄士::学得丹青数万年，人间几度变桑田。桑田虽变丹青在，谁向丹青合得仙。
春日独游禅智寺::罗隐::树远连天水接空，几年行乐旧隋宫。花开花谢还如此，人去人来自不同。鸾凤调高何处酒，吴牛蹄健满车风。思量只合腾腾醉，煮海平陈一梦中。
宿业师山房期丁大不至 / 宿业师山房待丁大不至::孟浩然::夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。
立德新居 其十::孟郊::东南富水木，寂寥蔽光辉。此地足文字，及时隘骖騑。仄雪踏为平，涩行变如飞。令畦生气色，嘉绿新霏微。天意资厚养，贤人肯相违。
寄恼韩同年二首（时韩住萧洞）::李商隐::帘外辛夷定已开，开时莫放艳阳回。年华若到经风雨，便是胡僧话劫灰。龙山晴雪凤楼霞，洞里迷人有几家。我为伤春心自醉，不劳君劝石榴花。
杂言重送皇甫侍御曾::皎然::人独归，日将暮。孤帆带孤屿，远水连远树。难作别时心，还看别时路。
青溪::王维::〔一作过青溪水作〕言入黄花川。每逐青溪水。随山将万转。趣途无百里。声喧乱石中。色静深松里。漾（一作演）漾泛菱荇。澄澄映葭苇。我心素已闲。清川（一作明）澹如此。请留盘石上。垂钓将已矣。
送内使周大夫自杭州朝贡::罗隐::八都上将近平戎，便附輶轩奏圣聪。三接驾前朝觐礼，一函江表战征功。云间阆苑何时见，水底瑶池触处通。知有殿庭馀力在，莫辞消息寄西风。
送李正字之蜀::武元衡::已献甘泉赋，仍登片玉科。汉官新组绶，蜀国旧烟萝。剑壁秋云断，巴江夜月多。无穷别离思，遥寄竹枝歌。
癸卯闽乱从弟监察御史敬凝迎仕别作::詹琲::一别几经春，栖迟晋水滨。鹡鸰长在念，鸿雁忽来宾。五斗嫌腰折，朋山刺眼新。善辞如复我，四海五湖身。
酬郑从事四年九月宴望海亭，次用旧韵::元稹::海亭树木何茏葱，寒光透坼秋玲珑。湖山四面争气色，旷望不与人间同。一拳墺伏东武小，两山斗构秦望雄。嵌空古墓失文种，突兀怪石疑防风。舟船骈比有宗侣，水云滃泱无始终。雪花布遍稻陇白，日脚插入秋波红。兴馀望剧酒四坐，歌声舞艳烟霞中。酒酣从事歌送我，歌云此乐难再逢。良时年少犹健羡，使君况是头白翁。我闻此曲深叹息，唧唧不异秋草虫。忆年十五学构厦，有意盖覆天下穷。安知四十虚富贵，朱紫束缚心志空。妆梳伎女上楼榭，止欲欢乐微茫躬。虽无趣尚慕贤圣，幸有心目知西东。欲将滑甘柔藏府，已被郁噎冲喉咙。君今劝我酒太醉，醉语不复能冲融。劝君莫学虚富贵，不是贤人难变通。
赠楚云上人::温庭筠::松根满苔石，尽日闭禅关。有伴年年月，无家处处山。烟波五湖远，瓶屦一身闲。岳寺蕙兰晚，几时幽鸟还。
冬宵引赠司马承祯::宋之问::河有冰兮山有雪，北户墐兮行人绝。独坐山中兮对松月，怀美人兮屡盈缺。明月的的寒潭中，青松幽幽吟劲风。此情不向俗人说，爱而不见恨无穷。
公安县怀古::杜甫::野旷吕蒙营，江深刘备城。寒天催日短，风浪与云平。洒落君臣契，飞腾战伐名。维舟倚前浦，长啸一含情。
酬梦得贫居咏怀见赠::白居易::岁阴生计两蹉跎，相顾悠悠醉且歌。厨冷难留乌止屋，门闲可与雀张罗。病添庄舄吟声苦，贫欠韩康药债多。日望挥金贺新命，俸钱依旧又如何。
九日贾明府见访::戎昱::独掩衡门秋景闲，洛阳才子访柴关。莫嫌浊酒君须醉，虽是贫家菊也斑。同人愿得长携手，久客深思一破颜。却笑孟嘉吹帽落，登高何必上龙山。
夏晚有怀平泉林居（宜春作）::李德裕::孟夏守畏途，舍舟在徂暑。愀然何所念，念我龙门坞。密竹无蹊径，高松有四五。飞泉鸣树间，飒飒如度雨。菌桂秀层岭，芳荪媚幽渚。稚子候我归，衡门独延伫。谁言圣与哲，曾是不怀土。公旦既思周，宣尼亦念鲁。矧余窜炎裔，日夕谁晤语。眷阙悲子牟，班荆感椒举。凄凄视环玦，恻恻步庭庑。岂待庄舄吟，方知倦羁旅。
夜感自遣（一作失志夜坐思归楚江，又作苦学吟）::孟郊::夜学晓未休，苦吟神鬼愁。如何不自闲，心与身为雠。死辱片时痛，生辱长年羞。清桂无直枝，碧江思旧游。
奉和杜相公发益昌::岑参::相公临戎别帝京，拥麾持节远横行。朝登剑阁云随马，夜渡巴江雨洗兵。山花万朵迎征盖，川柳万条拂去旌。暂到蜀城应计日，须知明主待持衡。
酬梦得穷秋夜坐，即事见寄::白居易::焰细灯将尽，声遥漏正长。老人秋向火，小女夜缝裳。菊悴篱经雨，萍销水得霜。今冬暖寒酒，先拟共君尝。
弄玉::蜀宫群仙::采凤飞来到禁闱，便随王母驻瑶池。如今记得秦楼上，偷见萧郎恼妾时。
蝉::徐夤::寒鸣宁与众虫同，翼鬓緌冠岂道穷。壳蜕已从今日化，声愁何似去年中。朝催篱菊花开露，暮促庭槐叶坠风。从此最能惊赋客，计居何处转飞蓬。
送贺秘监归会稽诗::韦坚::解印辞荣禄，游真奉德音。赠行天藻下，饯席上台临。远驭仙山鹤，常怀帝里心。无因同执袂，相望但沾襟。
送洗然弟进士举::孟浩然::献策金门去，承欢彩服违。以吾一日长，念尔聚星稀。昏定须温席，寒多未授衣。桂枝如已擢，早逐雁南飞。
登咸阳北寺楼（一作登感化寺楼）::张籍::高秋原上寺，下马一登临。渭水西来直，秦山南向深。旧宫人不住，荒碣路难寻。日暮凉风起，萧条多远心。
竹::殷尧藩::窗户尽萧森，空阶凝碧阴。不缘冰雪里，为识岁寒心。
寄裴衡::李商隐::别地萧条极，如何更独来。秋应为黄叶，雨不厌青苔。沈约只能瘦，潘仁岂是才。杂情堪底寄，惟有冷于灰。
重到城七绝句。仇家酒::白居易::年年老去欢情少，处处春来感事深。时到仇家非爱酒，醉时心胜醒时心。
送王十一南行::元稹::夏水漾天末，晚旸依岸村。风调乌尾劲，眷恋馀芳尊。解袂方瞬息，征帆已翩翻。江豚涌高浪，枫树摇去魂。远戍宗侣泊，暮烟洲渚昏。离心讵几许，骤若移寒温。此别信非久，胡为坐忧烦。我留石难转，君泛云无根。万里湖南月，三声山上猿。从兹耿幽梦，夜夜湘与沅。
汨罗::李德裕::远谪南荒一病身，停舟暂吊汨罗人。都缘靳尚图专国，岂是怀王厌直臣。万里碧潭秋景静，四时愁色野花新。不劳渔父重相问，自有招魂拭泪巾。
求友::王建::鉴形须明镜，疗疾须良医。若无傍人见，形疾安自知。世路薄言行，学成弃其师。每怀一饭恩，不重劝勉词。斅学既不诚，朋友道日亏。遂作名利交，四海争奔驰。常慕正直人，生死不相离。苟能成我身，甘与僮仆随。我言彼当信，彼道我无疑。针药及病源，以石投深池。终朝举善道，敬爱当行之。纵令误所见，亦贵本相规。不求立名声，所贵去瑕玼.各愿贻子孙，永为后世资。
和韦开州盛山十二首 琵琶台::张籍::台上绿萝春，闲登不待人。每当休暇日，著履戴纱巾。
杂曲歌辞。苦热行::王毂::祝融南来鞭火龙，火旗焰焰烧天红。日轮当午凝不去，万国如在洪炉中。五岳翠乾云彩灭，阳侯海底愁波竭。何当一夕金风发，为我扫却天下热。
夜泊润州江口::刘言史::秋江欲起白头波，贾客瞻风无渡河。千船火绝寒宵半，独听钟声觉寺多。
望不来::曹邺::见花忆郎面，常愿花色新。为郎容貌好，难有相似人。
月夕有怀::崔道融::圆光照一海，远客在孤舟。相忆无期见，中宵独上楼。
汉上题韦氏庄::岑参::结茅闻楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
郊庙歌辞。释奠文宣王乐章。承和::佚名::万国以贞光上嗣，三善茂德表重轮。视膳寝门尊要道，高辟崇贤引正人。
陪燕公游灉湖上寺::赵冬曦::江外多山水，招要步马来。琴将天籁合，酒共鸟声催。岩坐攀红药，溪行爱绿苔。所怀非此地，游望亦裴回。
和裴相公道中赠别张相公::王建::云间双凤鸣，一去一归城。鞍马朝天色，封章恋阙情。日临宫树高，烟盖沙草平。会当戎事息，联影绕池行。
春日茶山病不饮酒，因呈宾客::杜牧::笙歌登画船，十日清明前。山秀白云腻，溪光红粉鲜。欲开未开花，半阴半晴天。谁知病太守，犹得作茶仙。
阳羡杂咏十九首 含桃圃::陆希声::小圃初晴风露光，含桃花发满山香。看花对酒心无事，倍觉春来白日长。
看蜀女转昭君变::吉师老::妖姬未著石榴裙，自道家连锦水濆。檀口解知千载事，清词堪叹九秋文。翠眉颦处楚边月，画卷开时塞外云。说尽绮罗当日恨，昭君传意向文君。
赠智满三藏::齐己::灌顶清凉一滴通，大毗卢藏遍虚空。欲飞薝卜花无尽，须待陀罗尼有功。金杵力摧魔界黑，水精光透夜灯红。可堪东献明天子，命服新酬赞国风。
闲游::白居易::欲笑随情酒逐身，此身虽老未辜春。春来点检闲游数，犹自多于年少人。
忆平泉杂咏。忆茗芽::李德裕::谷中春日暖，渐忆掇茶英。欲及清明火，能销醉客酲。松花飘鼎泛，兰气入瓯轻。饮罢闲无事，扪萝溪上行。
李花::李商隐::李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
浙西李大夫述梦四十韵并浙东元相公酬和斐然继声::刘禹锡::位是才能取，时因际会遭。羽仪呈鸑鷟，铓刃试豪曹。洛下推年少，山东许地高。门承金铉鼎，家有玉璜韬。海浪扶鹏翅，天风引骥髦。便知蓬阁閟，不识鲁衣褒。兴发春塘草，魂交益部刀。形开犹抱膝，烛尽遽挥毫。昔仕当初筮，逢时咏载橐。怀铅辨虫蠹，染素学鹅毛。车骑方休汝，归来欲效陶。南台资謇谔，内署选风骚。羽化如乘鲤，楼居旧冠鳌。美香焚湿麝，名果赐干萄。议赦蝇栖笔，邀歌蚁泛醪。代言无所戏，谢表自称叨。兰焰凝芳泽，芝泥莹玉膏。对频声价出，直久梦魂劳。草诏令归马，批章答献獒。银花悬院榜，翠羽映帘绦。讽谏欣然纳，奇觚率尔操。禁中时谔谔，天下免忉忉。左顾龟成印，双飞鹄织袍。谢宾缘地密，洁己是心豪。五日思归沐，三春羡众邀。茶炉依绿笋，棋局就红桃。溟海桑潜变，阴阳炭暗熬。仙成脱屣去，臣恋捧弓号。建节辞乌柏，宣风看鹭涛。土山京口峻，铁瓮郡城牢。曲岛花千树，官池水一篙。莺来和丝管，雁起拂麾旄。宛转倾罗扇，回旋堕玉搔。罚筹长竖纛，觥盏样如舠.山是千重障，江为四面濠。卧龙曾得雨，孤鹤尚鸣皋。剑用雄开匣，弓闲蛰受弢.凤姿尝在竹，鷃羽不离蒿。吴越分双镇，东西接万艘。今朝比潘陆，江海更滔滔。
奉和鲁望谢惠巨鱼之半::皮日休::钓公来信自松江，三尺春鱼拨剌霜。腹内旧钩苔染涩，腮中新饵藻和香。冷鳞中断榆钱破，寒骨平分玉箸光。何事贶君偏得所，只缘同是越航郎。
忆旧游（寄刘苏州）::白居易::忆旧游，旧游安在哉。旧游之人半白首，旧游之地多苍苔。江南旧游凡几处，就中最忆吴江隈。长洲苑绿柳万树，齐云楼春酒一杯。阊门晓严旗鼓出，皋桥夕闹船舫回。修蛾慢脸灯下醉，急管繁弦头上催。六七年前狂烂熳，三千里外思裴回。李娟张态一春梦，周五殷三归夜台。虎丘月色为谁好，娃宫花枝应自开。赖得刘郎解吟咏，江山气色合归来。
二风诗。乱风诗五篇。至伤::元结::（古有伤王，以崩荡之馀，无恶不为也。乱亡之由，固在累积。故为《至伤》之诗一章二韵十二句）夫可伤兮？伤王乎，欲何为乎？将蠹枯矣，无人救乎？蠹枯及矣，不可救乎？嗟伤王！自为人君，变为人奴！为人君者，忘戒乎。
春日洪州即事::耿湋::钟陵春日好，春水满南塘。竹宇分朱阁，桐花间绿杨。蹉跎看鬓色，留滞惜年芳。欲问羁愁发，秦关道路长。
于潜道中呈元八处士::灵一::苕水滩行浅，潜州路渐深。参差远岫色，迢递野人心。冻涧冰难释，秋山日易阴。不知天目下，何处是云林。
春秋战国门。淳于髡::周昙::穰穰何祷手何赍，一呷村浆与只鸡。以少求多诚可笑，还如轻币欲全齐。
送吕郎中牧东海郡::马戴::假道经淮泗，樯乌集隼旟。芜城沙菼接，波岛石林疏。海鹤空庭下，夷人远岸居。山乡足遗老，伫听荐贤书。
山庄早春连雨即事::朱千乘::崇朝竟日雨{風衰}{風衰}，万物萌牙疑水灾。白屋世情轻席户，青山老大厌莓苔。常时杨柳烟中绽，今岁花枝雪未开。节往始知阳气晚，和风不借后亭梅。
读周太公传::欧阳詹::论兵去商虐，讲德兴周道。屠沽未遇时，岂异兹川老。
邺都引::张说::君不见魏武草创争天禄，群雄睚毗相驰逐。昼携壮士破坚阵，夜接词人赋华屋。都邑缭绕西山阳，桑榆汗漫漳河曲。城郭为墟人代改，但见西园明月在。邺旁高冢多贵臣，蛾眉曼睩共灰尘。试上铜台歌舞处，惟有秋风愁杀人。
秋夜有怀::皮日休::梦里忧身泣，觉来衣尚湿。骨肉煎我心，不是谋生急。如何欲佐主，功名未成立。处世既孤特，传家无承袭。明朝走梁楚，步步出门涩。如何一寸心，千愁万愁入。
自洛之越::孟浩然::遑遑三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
长洲苑（吴黄武中，此地校猎）::孙逖::吴王初鼎峙，羽猎骋雄才。辇道阊门出，军容茂苑来。山从列嶂转，江自绕林回。剑骑缘汀入，旌门隔屿开。合离纷若电，驰逐溢成雷。胜地虞人守，归舟汉女陪。可怜夷漫处，犹在洞庭隈。山静吟猿父，城空应雉媒。戎行委乔木，马迹尽黄埃。揽涕问遗老，繁华安在哉。
祭后见石上诗::虎丘石壁鬼::幽明虽异路，平昔忝攻文。欲知潜昧处，山北两孤坟。
寄侍御从舅::权德舆::靡靡南轩蕙，迎风转芳滋。落落幽涧松，百尺无附枝。世物自多故，达人心不羁。偶陈幕中画，未负林间期。感恩从慰荐，循性难絷维。野鹤无俗质，孤云多异姿。清泠松露泫，照灼岩花迟。终当税尘驾，来就东山嬉。
句::王元::伴行惟瘦鹤，寻步入深云。（《赠廖融》，见《纪事》）
寄太常王少卿::李山甫::别后西风起，新蝉坐卧闻。秋天静如水，远岫碧侵云。雅饮纯和气，清吟冰雪文。想思重回首，梧叶下纷纷。
登越王楼见乔公诗偶题::王铤::云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻高躅，鱼目骊珠岂继明。
山中夜宿::顾况::凉月挂层峰，萝林落叶重。掩关深畏虎，风起撼长松。
逢道者神和子::王毂::珍重神和子，闻名五十年。童颜终不改，绿发尚依然。酒里消闲日，人间作散仙。长生如可慕，相逐隐林泉。
山行::项斯::青枥林深亦有人，一渠流水数家分。山当日午回峰影，草带泥痕过鹿群。蒸茗气从茅舍出，缲丝声隔竹篱闻。行逢卖药归来客，不惜相随入岛云。
和金吾裴将军使往河北宣慰…兼寄赵侍郎赵卿拜陵未回::卢纶::飞轩不驻轮，感激汉儒臣。气慑千夫勇，恩传万里春。古原收野燎，寒笛怨空邻。书此达良友，五陵风雨频。
横吹曲::戴叔伦::一雁过连营，繁霜覆古城。胡笳在何处？半夜起边声。
新栽竹::杜荀鹤::劚破苍苔色，因栽十数茎。窗风从此冷，诗思当时清。酒入杯中影，棋添局上声。不同桃与李，潇洒伴书生。
桥山怀古::舒元舆::轩辕厌代千万秋，渌波浩荡东南流。今来古往无不死，独有天地长悠悠。我乘驿骑到中部，古闻此地为渠搜。桥山突兀在其左，荒榛交锁寒风愁。神仙天下亦如此，况我戚促同蜉游。谁言衣冠葬其下，不见弓剑何人收。哀喧叫笑牧童戏，阴天月落狐狸游。却思皇坟立人极，车轮马迹无不周。洞庭张乐降玄鹤，涿鹿大战摧蚩尤。知勇神天不自大，风后力牧输长筹。襄城迷路问童子，帝乡归去无人留。崆峒求道失遗迹，荆山铸鼎馀荒丘。君不见黄龙飞去山下路，断髯成草风飕飕。
同路郎中韩侍御春日题野寺::卢纶::寺前山远古陂宽，寺里人稀春草寒。何事最堪悲色相，折花将与老僧看。
新营别墅寄家兄::窦巩::懒性如今成野人，行藏由兴不由身。莫惊此度归来晚，买得西山正值春。
寄答武陵幕中何支使二首::齐己::十万雄军幕，三千上客才。何当谈笑外，远慰寂寥来。骚雅锵金掷，风流醉玉颓。争知江雪寺，老病向寒灰。南州无百战，北地有长征。闲杀何从事，伤哉苏子卿。江楼联雪句，野寺看春耕。门外沧浪水，风波杂雨声。
念昔游三首 其二::杜牧::云门寺外逢猛雨，林黑山高雨脚长。曾奉郊宫为近侍，分明㩳㩳羽林枪。
题杨颖士西亭::白居易::静得亭上境，远谐尘外踪。凭轩东南望，鸟灭山重重。竹露冷烦襟，杉风清病容。旷然宜真趣，道与心相逢。即此可遗世，何必蓬壶峰。
采玉行::韦应物::官府征白丁，言采蓝谿玉。绝岭夜无家，深榛雨中宿。独妇饷粮还，哀哀舍南哭。
龟市告别::刘道昌::还丹功满气成胎，九百年来混俗埃。自此三山一归去，无因重到世间来。
中书宿斋有寄::权德舆::铜壶漏滴斗阑干，泛滟金波照露盘。遥想洞房眠正熟，不堪深夜凤池寒。
避地毗陵寒月上孙徽使君兼寄东阳王使君三首 其二::贯休::常忆双溪八咏前，讲诗论道接清贤。文欺白凤真难及，药撚红蕖岂偶然。花湿瑞烟粘玉磬，帘垂幽鸟啄苔钱。自怜不是悠悠者，吟嚼真风二十年。
烧金曲::于濆::天寿畏不永，烧金希长年。积土培枯根，自谓松柏坚。南陌试腰褭，西楼歌婵娟。岂知蔓草中，日日开夜泉。
从驾东幸呈诸公::徐铉::吴公台下旧京城，曾掩衡门过十春。别后不知新景象，信来空问故交亲。宦游京口无高兴，习隐钟山限俗尘。今日喜为华表鹤，况陪鹓鹭免迷津。
边思::李益::腰悬锦带佩吴钩，走马曾防玉塞秋。莫笑关西将家子，只将诗思入凉州。
九日巴丘登高::张均::客心惊暮序，宾雁下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
送冷朝阳及第东归江宁::李嘉祐::高第由佳句，诸生似者稀。长安带酒别，建业候潮归。稚子欢迎棹，邻人为扫扉。含情过旧浦，鸥鸟亦依依。
题长洲陈明府小亭::方干::坐看孤峭却劳神，还是微吟到日曛。松鹤认名呼得下，沙蝉飞处听犹闻。夜阑亦似深山月，雨后唯关满屋云。便此消遥应不易，朱衣红旆未容君。
巫山曲::孟郊::巴江上峡重复重，阳台碧峭十二峰。荆王猎时逢暮雨，夜卧高丘梦神女。轻红流烟湿艳姿，行云飞去明星稀。目极魂断望不见，猿啼三声泪滴衣。
古石之歌::郑惟忠::江东藏瑞简，济北蕴兵书。若非平固湖中雁，定是昆明池里鱼。
舟行至平羌::薛能::貔虎直沙壖，严更护早眠。簇霜孤驿树，落日下江船。暂去非吴起，终休爱鲁连。平羌无一术，候吏莫加笾。
水夫谣::王建::苦哉生长当驿边，官家使我牵驿船。辛苦日多乐日少，水宿沙行如海鸟。逆风上水万斛重，前驿迢迢后淼淼。半夜缘堤雪和雨，受他驱遣还复去。夜寒衣湿披短蓑，臆穿足裂忍痛何！到明辛苦无处说，齐声腾踏牵船歌。一间茅屋何所值，父母之乡去不得。我愿此水作平田，长使水夫不怨天。
蔷薇::徐夤::朝露洒时如濯锦，晚风飘处似遗钿。重门剩著黄金锁，莫被飞琼摘上天。
杂曲歌辞 凉州词::薛逢::昨夜蕃兵报国雠，沙州都护破凉州。黄河九曲今归汉，塞外纵横战血流。
自苏州至望亭驿有作（一作李嘉祐诗）::郭良骥::南浦菰蒲绕白蘋，东吴黎庶逐黄巾。野棠自发空流水，江燕初归不见人。远岫依依如送客，平田渺渺独伤春。那堪回首长洲苑，烽火年年报虏尘。
移松竹::李群玉::龙髯凤尾乱飕飕，带雾停风一亩秋。待取满庭苍翠合，酒尊书案闭门休。
正月十五夜玩月诗 其一::范传正::风凄城上楼。
让纠曹上乐使君::贾岛::战战复兢兢，犹如履薄冰。虽然叨一掾，还似说三乘。瓶汲南溪水，书来北岳僧。戆愚兼抱疾，权纪不相应。
寄胡灵之::元稹::早岁颠狂伴，城中共几年。有时潜步出，连夜小亭眠。月影侵床上，花丛在眼前。今宵正风雨，空宅楚江边。
咏史诗。钜桥::胡曾::积粟成尘竟不开，谁知拒谏剖贤才。武王兵起无人敌，遂作商郊一聚灰。
赠华州王司士::李白::淮水不绝涛澜高，盛德未泯生英髦。知君先负庙堂器，今日还须赠宝刀。
春云::韦庄::春云春水两溶溶，倚郭楼台晚翠浓。山好只因人化石，地灵曾有剑为龙。官辞凤阙频经岁，家住峨嵋第几峰。王粲不知多少恨，夕阳吟断一声钟。
高士咏。樊先生::吴筠::巢父志何远，潜精人莫知。耻闻让王事，饮犊方见移。不欲散大朴，焉能为尧师。炼真自轻举，浮世何足遗。
二十四诗品::司空图::欲反不尽，相期与来，明漪绝底，奇花初胎。青春鹦鹉，杨柳楼台，碧山人来，清酒满杯。生气远出，不著死灰，妙造自然，伊谁与裁。
句::蔡隐丘::草径不闻金马诏，松门唯见石人看。
寄岑嘉州（州据蜀江外）::杜甫::不见故人十年馀，不道故人无素书。愿逢颜色关塞远，岂意出守江城居。外江三峡且相接，斗酒新诗终日疏。谢脁每篇堪讽诵，冯唐已老听吹嘘。泊船秋夜经春草，伏枕青枫限玉除。眼前所寄选何物，赠子云安双鲤鱼。
焙茶坞::顾况::新茶已上焙，旧架忧生醭。旋旋续新烟，呼儿劈寒木。
题琅琊山寺道标道揖二上人东峰禅室时助成此□□筑斯地::李幼卿::佛寺秋山里，僧堂绝顶边。同依妙乐土，别占净居天。转壁千林合，归房一径穿。豁心群壑尽，骇目半空悬。锡杖栖云湿，绳床挂月圆。经行蹑霞雨，跬步隔岚烟。地胜情非系，言忘意可传。凭虚堪喻道，封境自安禅。每贮归休巅，多惭爱深偏。助君成此地，一到一留连。
梁烛处士辞金陵，相国杜公归旧山，因以寄赠::郑谷::相庭留不得，江野有苔矶。两浙寻山遍，孤舟载鹤归。世间书读尽，云外客来稀。谏署搜贤急，应难惜布衣。
放歌行::权德舆::夕阳不驻东流急，荣名贵在当年立。青春虚度无所成，白首衔悲亦何及。拂衣西笑出东山，君臣道合俄顷间。一言一笑玉墀上，变化生涯如等闲。朱门杳杳列华戟，座中皆是王侯客。鸣环动珮暗珊珊，骏马花骢白玉鞍。十千斗酒不知贵，半醉留宾邀尽欢。银烛煌煌夜将久，侍婢金罍泻春酒。春酒盛来琥珀光，暗闻兰麝几般香。乍看皓腕映罗袖，微听清歌发杏梁。双鬟美人君不见，一一皆胜赵飞燕。迎杯乍举石榴裙，匀粉时交合欢扇。未央钟漏醉中闻，联骑朝天曙色分。双阙烟云遥霭霭，五衢车马乱纷纷。罢朝鸣珮骤归鞍，今日还同昨日欢。岁岁年年恣游宴，出门满路光辉遍。一身自乐何足言，九族为荣真可羡。男儿称意须及时，闭门下帷人不知。年光看逐转蓬尽，徒咏东山招隐诗。
送卢处士游吴越::温庭筠::羡君东去见残梅，唯有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试逐渔舟看雪浪，几多江燕荇花开。
杂曲歌辞。行路难::张纮::君不见温家玉镜台，提携抱握九重来。君不见相如绿绮琴，一抚一拍凤凰音。人生意气须及早，莫负当年行乐心。荆王奏曲楚妃叹，曲尽欢终夜将半。朱楼银阁正平生，碧草青苔坐芜漫。当春对酒不须疑，视目相看能几时。春风吹尽燕初至，此时自谓称君意。秋露萎草鸿始归，此时衰暮与君违。人生翻覆何常足，谁保容颜无是非。
闻韦驸马使君迁拜台州::长孙佐辅::溟藩轸帝忧，见说初鸣驺。德胜祸先戢，情闲思自流。蚕殷桑柘空，廪实雀鼠稠。谏虎昔赐骏，安人将问牛。曾陪后乘光，共逐平津游。旌旆拥追赏，歌钟催献酬。音徽一寂寥，贵贱双沉浮。北郭乏中崖，东方称上头。跻山望百城，目尽增遐愁。海逼日月近，天高星汉秋。无阶异渐鸿，有志惭驯鸥。终期促孤棹，暂访天台幽。
赠浙西妓亚仙（筵上作）::徐铉::翠黛嚬如怨，朱颜醉更春。占将南国貌，恼杀别家人。粉汗沾巡盏，花钿逐舞茵。明朝绮窗下，离恨两殷勤。
赠田叟::李商隐::荷蓧衰翁似有情，相逢携手绕村行。烧畬晓映远山色，伐树暝传深谷声。鸥鸟忘机翻浃洽，交亲得路昧平生。抚躬道直诚感激，在野无贤心自惊。
焦山望松寥山::李白::石壁望松寥，宛然在碧霄。安得五彩虹，驾天作长桥。仙人如爱我，举手来相招。
重修香山寺毕题二十二韵以纪之::白居易::阙塞龙门口，祗园鹫岭头。曾随减劫坏，今遇胜缘修。再莹新金刹，重装旧石楼。病僧皆引起，忙客亦淹留。四望穷沙界，孤标出赡州。地图铺洛邑，天柱倚崧丘。两面苍苍岸，中心瑟瑟流。波翻八滩雪，堰护一潭油。台殿朝弥丽，房廊夜更幽。千花高下塔，一叶往来舟。岫合云初吐，林开雾半收。静闻樵子语，远听棹郎讴。官散殊无事，身闲甚自由。吟来携笔砚，宿去抱衾裯。霁月当窗白，凉风满簟秋。烟香封药灶，泉冷洗茶瓯。南祖心应学，西方社可投。先宜知止足，次要悟浮休。觉路随方乐，迷途到老愁。须除爱名障，莫作恋家囚。便合穷年住，何言竟日游。可怜终老地，此是我菟裘。
杂诗五首 其四::张九龄::湘水吊灵妃，斑竹为情绪。汉水访游女，解佩欲谁与。同心不可见，异路空延伫。浦上青枫林，津傍白沙渚。行吟至落日，坐望秖愁予。神物亦岂孤，佳期竟何许。
酬郭先辈::徐铉::太原郭夫子，行高文炳蔚。弱龄负世誉，一举游月窟。仙籍第三人，时人故称屈。昔余吏西省，倾盖名籍籍。及我窜群舒，向风心郁郁。归来暮江上，云雾一披拂。雷雨不下施，犹作池中物。念君介然气，感时思奋发。示我数篇文，与古争驰突。彩褥粲英华，理深刮肌骨。古诗尤精奥，史论皆宏拔。举此措诸民，何忧民不活。吁嗟吾道薄，与世长迂阔。顾我徒有心，数奇身正绌。论兵属少年，经国须儒术。夫子无自轻，苍生正愁疾。
同李舍人冬日集安乐公主山池::沈佺期::尝闻天女贵，家即帝宫连。亭插宜春果，山冲太液泉。桥低乌鹊夜，台起凤凰年。故事犹如此，新图更可怜。紫岩妆阁透，青嶂妓楼悬。峰夺香炉巧，池偷明镜圆。梅花寒待雪，桂叶晚留烟。兴尽方投辖，金声还复传。
立春日晨起对积雪::张九龄::忽对林亭雪，瑶华处处开。今年迎气始，昨夜伴春回。玉润窗前竹，花繁院里梅。东郊斋祭所，应见五神来。
新乐府 缭绫 念女工之劳也::白居易::缭绫缭绫何所似，不似罗绡与纨绮。应似天台山上月明前，四十五尺瀑布泉。中有文章又奇绝，地铺白烟花簇雪。织者何人衣者谁，越溪寒女汉宫姬。去年中使宣口敕，天上取样人间织。织为云外秋雁行，染作江南春水色。广裁衫袖长制裙，金斗熨波刀剪纹。异彩奇文相隐映，转侧看花花不定。昭阳舞人恩正深，春衣一对直千金。汗沾粉污不再著，曳土蹋泥无惜心。缭绫织成费功绩，莫比寻常缯与帛。丝细缲多女手疼，扎扎千声不盈尺。昭阳殿里歌舞人，若见织时应也惜。
自瀼西荆扉且移居东屯茅屋四首::杜甫::白盐危峤北，赤甲古城东。平地一川稳，高山四面同。烟霜凄野日，粳稻熟天风。人事伤蓬转，吾将守桂丛。东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令剩客迷。道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。
初丧崔儿报微之晦叔::白居易::书报微之晦叔知，欲题崔字泪先垂。世间此恨偏敦我，天下何人不哭儿。蝉老悲鸣抛蜕后，龙眠惊觉失珠时。文章十帙官三品，身后传谁庇荫谁。
病中得樊大书::白居易::荒村破屋经年卧，寂绝无人问病身。唯有东都樊著作，至今书信尚殷勤。
万愤词投魏郎中::李白::海水渤潏，人罹鲸鲵。蓊胡沙而四塞，始滔天于燕齐。何六龙之浩荡，迁白日于秦西。九土星分，嗷嗷凄凄。南冠君子，呼天而啼。恋高堂而掩泣，泪血地而成泥。狱户春而不草，独幽怨而沈迷。兄九江兮弟三峡，悲羽化之难齐。穆陵关北愁爱子，豫章天南隔老妻。一门骨肉散百草，遇难不复相提携。树榛拔桂，囚鸾宠鸡。舜昔授禹，伯成耕犁。德自此衰，吾将安栖。好我者恤我，不好我者何忍临危而相挤。子胥鸱夷，彭越醢醯。自古豪烈，胡为此繄？苍苍之天，高乎视低。如其听卑，脱我牢狴。傥辨美玉，君收白珪。
题会上人院::杜荀鹤::鼓角城中寺，师居日得闲。必能行大道，何用在深山。破衲新添线，空门夜不关。心知与眼见，终取到无间。
医人::苏拯::古人医在心，心正药自真。今人医在手，手滥药不神。我愿天地炉，多衔扁鹊身。遍行君臣药，先从冻馁均。自然六合内，少闻贫病人。
夏日陪史郎中宴杜郎中果园::钱起::何事重逢迎，春醪晚更清。林端花自老，池上月初明。路入仙郎次，乌连柱史名。竹阴疏柰院，山翠傍芜城。引满不辞醉，风来待曙更。
绝句漫兴九首·其三::杜甫::熟知茅斋绝低小，江上燕子故来频。衔泥点污琴书内，更接飞虫打着人。
送人赴职湘潭::李洞::南征虽赴辟，其奈负高科。水合湘潭住，山分越国多。梅花雪共下，文□□相和。白发陪官宴，红旗影里歌。
题黄居寀秋山图::徐光溥::天与黄筌艺奇绝，笔精回感重瞳悦。运思潜通造化工，挥毫定得神仙诀。秋来奉诏写秋山，写在轻绡数幅间。高低向背无遗势，重峦叠嶂何孱颜。目想心存妙尤极，研巧核能状不得。珍禽异兽皆自驯，奇花怪木非因植。崎岖石磴绝游踪，薄雾冥冥藏半峰。娑萝掩映迷仙洞，薜荔累垂缴古松。月槛参桥□，僧老坐支筇。屈原江上婵娟竹，陶潜篱下芳菲菊。良宵只恐鹧鸪啼，晴波但见鸳鸯浴。暮烟幂幂锁村坞，一叶扁舟横野渡。飒飒白蘋欲起风，黯黯红蕉犹带雨。曲沼芙蓉香馥郁，长汀芦荻花y1wL.雁过孤峰帖远青，鹿傍小溪饮残绿。秋山秀兮秋江静，江光山色相辉映。雪迸飞泉溅钓矶，云分落叶拥樵径。张璪松石徒称奇，边鸾花鸟何足窥。白旻鹰逞凌风势，薛稷鹤夸警露姿。方原画山空巉岩，峭壁枯槎人见嫌。孙位画水多汹涌，惊湍怒涛人见恐。若教对此定妍媸，必定伏膺怀愧悚。再三展向冕旒侧。便是移山回涧力。大李小李灭声华，献之恺之无颜色。仿佛垂纶渭水滨，吾皇睹之思良臣。依稀荷锸傅岩野，吾皇睹之求贤者。从兹仄展复悬旌，宵衣旰食安天下。才当老人星应候，愿与南山俱献寿。微臣稽首贡长歌，丹青景化同天和。
原陵老翁吟::原陵老翁::野田荆棘春，闺阁绮罗新。出没头上日，生死眼前人。欲知我家在何处，北邙松柏正为邻。洛阳女儿罗绮多，无奈孤翁老去何，奈尔何。正色鸿焘，神思化伐。穹施后承，光负玄设。呕沦吐萌，垠倪散截。迷肠郗曲，zw零霾曀。雀毁龟水，健驰御屈。拿尾研动。袾袾哳哳。dS用秘功，以岭以穴。柂薪伐药，莽榤万茁。呕律则祥，佛伦惟萨。牡虚无有，颐咽蕊屑。肇素未来，晦明兴灭。（狐书一）五行七曜，成此闰馀。上帝降灵，岁且涒徐。蛇蜕其皮，吾亦神摅。九九六六，束身天除。何以充喉，吐纳太虚。何以蔽踝，霞袂云袽.哀尔浮生，栉比荒墟。吾复丽气，还形之初。在帝左右，道济忽诸。（狐书二）
落第后归山下旧居留别刘起居昆季::卢纶::寂寞过朝昏，沈忧岂易论。有时空卜命，无事可酬恩。寄食依邻里，成家望子孙。风尘知世路，衰贱到君门。醉里因多感，愁中欲强言。花林逢废井，战地识荒园。怅别临晴野，悲春上古原。鸟归山外树，人过水边村。潘岳方称老，嵇康本厌喧。谁堪将落羽，回首仰飞翻。
首夏::鲍溶::昨日青春去，晚峰尚含妍。虽留有馀态，脉脉防忧煎。幽人惜时节，对此感流年。
柳絮::白居易::三月尽是头白日，与春老别更依依。凭莺为向杨花道，绊惹春风莫放归。
奉和九月九日登慈恩寺浮图应制::王景::玉辇移中禁，珠梯览四禅。重阶清汉接，飞窦紫霄悬。缀叶披天藻，吹花散御筵。无因銮跸暇，俱舞鹤林前。
奉和圣制幸礼部尚书窦希玠宅::沈佺期::北阙垂旒暇，南宫听履回。天临翔凤转，恩向跃龙开。兰气薰仙帐，榴花引御杯。水从金穴吐，云是玉衣来。池影摇歌席，林香散舞台。不知行漏晚，清跸尚裴徊。
柳::李商隐::江南江北雪初消，漠漠轻黄惹嫩条。灞岸已攀行客手，楚宫先骋舞姬腰。清明带雨临官道，晚日含风拂野桥。如线如丝正牵恨，王孙归路一何遥。
单父东楼秋夜送族弟沈之秦::李白::尔从咸阳来，问我何劳苦。沐猴而冠不足言，身骑土牛滞东鲁。沈弟欲行凝弟留，孤飞一雁秦云秋。坐来黄叶落四五，北斗已挂西城楼。丝桐感人弦亦绝，满堂送君皆惜别。卷帘见月清兴来，疑是山阴夜中雪。明日斗酒别，惆怅清路尘。遥望长安日，不见长安人。长安宫阙九天上，此地曾经为近臣。一朝复一朝，发白心不改。屈平憔悴滞江潭，亭伯流离放辽海。折翮翻飞随转蓬，闻弦坠虚下霜空。圣朝久弃青云士，他日谁怜张长公。
僻居酬友人::伍乔::僻居虽爱近林泉，幽径闲居碧藓连。向竹掩扉随鹤息，就溪安石学僧禅。古琴带月音声亮，山果经霜气味全，多谢故交怜朴野，隔云时复寄佳篇。
草堂村寻罗生不遇::岑参::数株谿柳色依依，深巷斜阳暮鸟飞。门前雪满无人迹，应是先生出未归。
送陈嘏之侯官兼简李常侍::温庭筠::纵得步兵无绿蚁，不缘句漏有丹砂。殷勤为报同袍友，我亦无心似海槎。春服照尘连草色，夜船闻雨滴芦花。梅仙自是青云客，莫羡相如却到家。
宿柏岩寺::冷朝阳::幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。
塞上即事::吴商浩::身似星流迹似蓬，玉关孤望杳溟濛。寒沙万里平铺月，晓角一声高卷风。战士殁边魂尚哭，单于猎处火犹红。分明更想残宵梦，故国依然在甬东。
宋氏林亭::薛能::地湿莎青雨后天，桃花红近竹林边。行人本是农桑客，记得春深欲种田。
答赵氏生伉::韦应物::暂与云林别，忽陪鸳鹭翔。看山不得去，知尔独相望。
送僧游缙云::朱庆馀::但望青山去，何山不是缘。寺幽堪讲律，月冷称当禅。水落无风夜，猿吟欲雨天。寻师若有路，终作缓归年。
早秋寺居酬张侍御六韵见寄::喻凫::六十上清冥，晓缄东越藤。山光紫衣陟，寺影白云凝。湿叶起寒鸟，深林惊古僧。微风窗静展，细雨阁吟登。清韵岳磬远，佳音湖水澄。却思前所献，何以豸冠称。
题天竺南院赠闲元旻清四上人::白居易::杂芳涧草合，繁绿岩树新。山深景候晚，四月有馀春。竹寺过微雨，石径无纤尘。白衣一居士，方袍四道人。地是佛国土，人非俗交亲。城中山下别，相送亦殷勤。
铜雀妓二首 其一::崔道融::严妆垂玉箸，妙舞对清风。无复君王顾，春来起渐慵。
送崔十三东游::钱起::千里有同心，十年一会面。当杯缓筝柱，倏忽催离宴。丹凤城头噪晚鸦，行人马首夕阳斜。灞上春风留别袂，关东新月宿谁家。官柳依依两乡色，谁能此别不相忆。
杂说四·马说::韩愈::　　世有伯乐，然后有千里马。千里马常有，而伯乐不常有。故虽有名马，祇辱于奴隶人之手，骈死于槽枥之间，不以千里称也。　　马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？　　策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！
望仰山忆玄泰上人::李咸用::晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。
蜀路石妇::白居易::道旁一石妇，无记复无铭。传是此乡女，为妇孝且贞。十五嫁邑人，十六夫征行。夫行二十载，妇独守孤焭。其夫有父母，老病不安宁。其妇执妇道，一一如礼经。晨昏问起居，恭顺发心诚。药饵自调节，膳羞必甘馨。夫行竟不归，妇德转光明。后人高其节，刻石像妇形。俨然整衣巾，若立在闺庭。似见舅姑礼，如闻环佩声。至今为妇者，见此孝心生。不比山头石，空有望夫名。
遇崔二有别::高适::大国多任士，明时遗此人。颐颔尚丰盈，毛骨未合迍。逸足望千里，商歌悲四邻。谁谓多才富，却令家道贫。秋风吹别马，携手更伤神。
泰娘歌::刘禹锡::泰娘家本阊门西，门前绿水环金堤。有时妆成好天气，走上皋桥折花戏。风流太守韦尚书，路傍忽见停隼旟。斗量明珠鸟传意，绀幰迎入专城居。长鬟如云衣似雾，锦茵罗荐承轻步。舞学惊鸿水榭春，歌传上客兰堂暮。从郎西入帝城中，贵游簪组香帘栊。低鬟缓视抱明月，纤指破拨生胡风。繁华一旦有消歇，题剑无光履声绝。洛阳旧宅生草莱，杜陵萧萧松柏哀。妆奁虫网厚如茧，博山炉侧倾寒灰。蕲州刺史张公子，白马新到铜驼里。自言买笑掷黄金，月堕云中从此始。安知鵩鸟座隅飞，寂寞旅魂招不归。秦嘉镜有前时结，韩寿香销故箧衣。山城少人江水碧，断雁哀猿风雨夕。朱弦已绝为知音，云鬓未秋私自惜。举目风烟非旧时，梦寻归路多参差。如何将此千行泪，更洒湘江斑竹枝。
嘲雪::李贺::昨日发葱岭，今朝下兰渚。喜从千里来，乱笑含春语。龙沙湿汉旗，凤扇迎秦素。久别辽城鹤，毛衣已应故。
送贺秘监归会稽诗::王瑀::父子承恩日，遗荣拜职辰。挂冠辞圣主，佩印奉严亲。举代辞贤智，当朝劝孝仁。退归将适越，攀饯乃倾秦。
邙山古意::薛曜::昔掩佳城路，曾惊壑易迁。今接宜都里，翻疑海作田。镂鼎名应大，生金字不传。风飙吹白日，罗绮拭黄泉。象凤笙留国，成龙剑上天。长乐移新垄，咸阳失旧阡。川流徒漫漫，神理竟绵绵。伫见飞来鹤，沈嗟不学仙。
和寄窦七中丞::令狐楚::仙吏秦峨别，新诗鄂渚来。才推今北斗，职赋旧三台。雕镂心偏许，缄封手自开。何年相赠答，却得到中台。
感遇·之廿九::陈子昂::丁亥岁云暮。西山事甲兵。赢粮匝邛道。荷戟争羌城。严冬阴风劲。穷岫泄云生。昏噎无昼夜。羽檄复相惊。拳局竞万仞。崩危走九冥。籍籍峰壑里。哀哀冰雪行。圣人御宇宙。闻道泰阶平。肉食谋何失。藜藿缅纵横。
送郭少府探得忧字::骆宾王::开筵枕德水，辍棹舣仙舟。贝阙桃花浪，龙门竹箭流。当歌凄别曲，对酒泣离忧。还望青门外，空见白云浮。
送略禅者归南岳::齐己::林下钟残又拂衣，锡声还独向南飞。千峰冷截冥鸿处，一径险通禅客归。青石上行苔片片，古杉边宿雨霏霏。劳生有愿应回首，忍著无心与物违。
金珰玉佩歌::顾况::赠君金珰太霄之玉佩，金锁禹步之流珠。五岳真君之秘箓，九天丈人之宝书。东井沐浴辰已毕，先进洞房上奔日。借问君欲何处来，黄姑织女机边出。
下第后春日长安寓居三首 其一::薛能::一榜尽精选，此身犹陆沈。自无功谠分，敢抱怨尤心。暖陌开花气，春居闭日阴。相知岂不有，知浅未知深。
皋桥::李绅::伯鸾憔悴甘飘寓，非向嚣尘隐姓名。鸿鹄羽毛终有志，素丝琴瑟自谐声。故桥秋月无家照，古井寒泉见底清。犹有馀风未磨灭，至今乡里重和鸣。
药园宴武辂沙将军赋得洛字::张说::东第乘馀兴，南园宴清洛。文学引邹枚，歌钟陈卫霍。风高大夫树，露下将军药。待闻出塞还，丹青上麟阁。
时人为李义甫语::佚名::今日巨唐年，还诛四凶族。
赠从弟司库员外絿::王维::少年识事浅，强学干名利。徒闻跃马年，苦无出人智。即事岂徒言，累官非不试。既寡遂性欢，恐招负时累。清冬见远山，积雪凝苍翠。浩然出东林，发我遗世意。惠连素清赏，夙语尘外事。欲缓携手期，流年一何驶。
关试前送进士姚潜下第归南阳::曹邺::马嘶残日没残霞，二月东风便到家。莫羡长安占春者，明年始见故园花。
见上林春雁翔青云，寄杨起居、李员外::钱起::上林春更好，宾雁不知归。顾影怜青籞，传声入紫微。夜陪池鹭宿，朝出苑花飞。宁忆寒乡侣，鸾凰一见稀。
奉和圣制中和节赐百官宴集因示所怀::权德舆::万方庆嘉节，宴喜皇泽均。晓开蓂叶初，景丽星鸟春。藻思贞百度，著明并三辰。物情舒在阳，时令弘至仁。衢酒和乐被，薰弦声曲新。赓歌武弁侧，永荷玄化醇。
古兴 其一::赵氏（寇坦母）::郁蒸夏将半，暑气扇飞阁。骤雨满空来，当轩卷罗幕。度云开夕霁，宇宙何清廓。明月流素光，轻风换炎铄。孤鸾伤对影，宝瑟悲别鹤。君子去不还，遥心欲何托。
僧院松::曹松::此木韵弥全，秋霄学瑟弦。空知百馀尺，未定几多年。古甲磨云拆，孤根捉地坚。何当抛一干，作盖道场前。
留题李明府霅溪水堂::刘长卿::寥寥此堂上，幽意复谁论。落日无王事，青山在县门。云峰向高枕，渔钓入前轩。晚竹疏帘影，春苔双履痕。荷香随坐卧，湖色映晨昏。虚牖闲生白，鸣琴静对言。暮禽飞上下，春水带清浑。远岸谁家柳，孤烟何处村。谪居投瘴疠，离思过湘沅。从此扁舟去，谁堪江浦猿。
清明日自西午桥至瓜岩村有怀::张继::晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。
仲夏归汉南园寄京邑旧游①::孟浩然::尝读高士传，最嘉陶徵君。②日耽田园趣，自谓羲皇人。③余复何为者，栖栖徒问津。中年废丘壑，上国旅风尘。④忠欲事明主，孝思侍老亲。归来当炎夏，耕稼不及春。⑤扇枕北窗下，采芝南涧滨。因声谢同列，吾慕颍阳真。⑥
斑竹筒簟::杜牧::血染斑斑成锦纹，昔年遗恨至今存。分明知是湘妃泣，何忍将身卧泪痕。
白露::鲍溶::清蝉暂休响，丰露还移色。金飙爽晨华，玉壶增夜刻。已低疏萤焰，稍减哀蝉力。迎社促燕心，助风劳雁翼。一悲纨扇情，再想清浅忆。高高拜月归，轧轧挑灯织。盈盈玉盘泪，何处无消息。
秦望山僧院::罗隐::巉巉危岫倚沧洲，闻说秦皇亦此游。霸主卷衣才二世，老僧传锡已千秋。阴崖水赖松梢直，藓壁苔侵画像愁。各是病来俱未了，莫将烦恼问汤休。
旅次灞亭::沈颂::闲琴开旅思，清夜有愁心。圆月正当户，微风犹在林。苍茫孤亭上，历乱多秋音。言念待明发，东山幽意深。
牧陪昭应卢郎中在江西宣州佐今吏部沈公幕罢府…投寄::杜牧::燕雁下扬州，凉风柳陌愁。可怜千里梦，还是一年秋。宛水环朱槛，章江敞碧流。谬陪吾益友，只事我贤侯。印组萦光马，锋铓看解牛。井闾安乐易，冠盖惬依投。政简稀开阁，功成每运筹。送春经野坞，迟日上高楼。玉裂歌声断，霞飘舞带收。泥情斜拂印，别脸小低头。日晚花枝烂，釭凝粉彩稠。未曾孤酩酊，剩肯只淹留。重德俄征宠，诸生苦宦游。分途之绝国，洒泪拜行輈.聚散真漂梗，光阴极转邮。铭心徒历历，屈指尽悠悠。君作烹鲜用，谁膺仄席求。卷怀能愤悱，卒岁且优游。去矣时难遇，沽哉价莫酬。满枝为鼓吹，衷甲避戈矛。隋帝宫荒草，秦王土一丘。相逢好大笑，除此总云浮。
入阁::郑谷::秘殿临轩日，和銮返正年。两班文武盛，百辟羽仪全。霜漏清中禁，风旗拂曙天。门严新勘契，仗入乍承宣。玉几当红旭，金炉纵碧烟。对扬称法吏，赞引出宫钿。言动挥毫疾，雍容执簿专。寿山晴叆叇，颢气暖连延。礼有鸳鸾集，恩无雨露偏。小臣叨备位，歌咏泰阶前。
乌夜啼（一作乌栖曲）::刘商::绕树哑哑惊复栖，含烟碧树高枝齐。月明露湿枝亦滑，城上女墙西月低。愁人出户听乌啼，团团明月堕墙西。月中有桂树，日中有伴侣。何不上天去，一声啼到曙。
燕尔馆破，屏风所画至精，人多叹赏题之::刘禹锡::画时应遇空亡日，卖处难逢识别人。唯有多情往来客，强将衫袖拂埃尘。
秋扇词::刘禹锡::莫道恩情无重来，人间荣谢递相催。当时初入君怀袖，岂念寒炉有死灰。
岘山饯::孟浩然::贵贱平生隔，轩车是日来。青阳一觏止，云路豁然开。祖道衣冠列，分亭驿骑催。方期九日聚，还待二星回。
长安县厅::李洞::主人寂寞客屯邅，愁绝终南满案前。乞取中庭藤五尺，为君高劚扣青天。
令狐相公拜尚书后有喜从镇归朝之作刘郎中先和因以继之::白居易::车骑新从梁苑回，履声珮响入中台。凤池望在终重去，龙节功成且纳来。金勒最宜乘雪出，玉觞何必待花开。尚书首唱郎中和，不计官资只计才。
芦花::罗邺::如练如霜乾复轻，西风处处拂江城。长垂钓叟看不足，暂泊王孙愁亦生。好傍翠楼装月色，枉随红叶舞秋声。最宜群鹭斜阳里，闲捕纤鳞傍尔行。
题登真洞::张果::修成金骨鍊归真，洞锁遗踪不计春。野草谩随青岭秀，闲花长对白云新。风摇翠筱敲寒玉，水激丹砂走素鳞。自是神仙多变异，肯教踪迹掩红尘。
池::李峤::日落天泉暮，烟虚习池静。镜潭明月辉，锦帻流霞景。花摇仙凤色，云浮濯龙影。欲识江湖心，秋来赋潘省。
有双鹤留在洛中忽见刘郎中依然鸣顾刘因为鹤叹…答之::白居易::辞乡远隔华亭水，逐我来栖缑岭云。惭愧稻粱长不饱，未曾回眼向鸡群。荒草院中池水畔，衔恩不去又经春。见君惊喜双回顾，应为吟声似主人。
王可封临终::许浑::十世为儒少子孙，一生长负信陵恩。今朝埋骨寒山下，为报慈亲休倚门。
工部发引日属伤足卧疾不遂执绋::权德舆::子春伤足日，况有寝门哀。元伯归全去，无由白马来。笳箫里巷咽，龟筮墓田开。片石潺湲泪，含悲叙史才。
望月::刘驾::清秋新霁与君同，江上高楼倚碧空。酒尽露零宾客散，更更更漏月明中。
月三首::杜甫::断续巫山雨，天河此夜新。若无青嶂月，愁杀白头人。魍魉移深树，虾蟆动半轮。故园当北斗，直指照西秦。并照巫山出，新窥楚水清。羁栖愁里见，二十四回明。必验升沉体，如知进退情。不违银汉落，亦伴玉绳横。万里瞿塘峡，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
渭水::权德舆::吕叟年八十，皤然持钓钩。意在静天下，岂唯食营丘。师臣有家法，小白犹尊周。日暮驻征策，爱兹清渭流。
访隐者不遇::高骈::落花流水认天台，半醉闲吟独自来。惆怅仙翁何处去，满庭红杏碧桃开。
泛长城东溪，暝宿崇光寺，寄处士陆羽联句::皎然::箬水青似箬，玉山碧于玉。 ——崔子向逼霄沓万状，截地分千曲。 ——皎然萍解深可窥，林豁遥在瞩。 ——崔子向已高物外赏，稍涤区中欲。 ——皎然野鹤翔又飞，世人羁且跼. ——崔子向沈吟迹所误，放浪心自足。 ——皎然缅怀虚舟客，愿寄生刍束。 ——崔子向说诗整颓波，立义激浮俗。 ——皎然荆吴备登历，风土随编录。 ——崔子向恨与清景别，拟教长路促。 ——皎然溪鸟语鹂喽，寺花翻踯躅。 ——崔子向印围水坛净，香护莲衣触。 ——皎然捧经启纱灯，收衽礼金粟。 ——崔子向安得扣关子，玄言对吾属。 ——皎然
看恽家牡丹花戏赠李二十::白居易::香胜烧兰红胜霞，城中最数令公家。人人散后君须看，归到江南无此花。
句::胡玢::轮中别有物，光外更无空。（《咏月》）
喜马参军相遇醉歌::陈子昂::独幽默以三月兮，深林潜居。时岁忽兮，孤愤遐吟。谁知我心？孺子孺子，其可与理分。
哭翰林丁侍郎::刘得仁::相知出肺腑，非旧亦非亲。每见云霄侣，多扬鄙拙身。即期扶泰运，岂料哭贤人。应是随先帝，依前作近臣。平生任公直，爱弟尚风尘。宅闭青松古，坟临赤水新。官清仍齿壮，儿小复家贫。惆怅天难问，空流泪满巾。
答元奉礼同宿见赠::白居易::相逢俱叹不闲身，直日常多斋日频。晓鼓一声分散去，明朝风景属何人。
勉吟僧::齐己::千途万辙乱真源，白昼劳形夜断魂。忍著袈裟把名纸，学他低折五侯门。
戍山晚行::李回::羸马鞭不行，落日下孤戍。旅店隔前村，欲往未能住。少年事咿唔，老为微录误。匡济谢菲才，驰驱失故步。一笑拥八驺，不疗烟霞痼。猿鹤惊且恐，吟断北山树。
酬元主簿子球别赠::皎然::故人方远适，访我陈别情。此夜偶禅室，一言了无生。览君缄中宝，如搴清玉瑛。胡为蕴高价，岁晚徒营营。辞秩贫且病，何人见艰贞。出无黄金橐，空歌白苎行。威迟策驽马，独望故关树。渺渺千里心，春风起中路。近闻新拜命，鸾凤犹栖棘。劝君寄一枝，且养冥冥翼。甘泉多竹花，明年待君食。
送部四镇人往单于别知故::徐九皋::天下今无事，云中独未宁。忝驱更戍卒，方远送边庭。马饮长城水，军占太白星。国恩行可报，何必守经营。
思琴高::鲍溶::琴仙人，得仙去。万古钓龙空有处，我持曲钩思白鱼。仙溪绿尽含空虚，天钧踪迹无遗馀。烧香寄影在岩树，东礼海日鸡鸣初。
杂曲歌辞。水调歌第五::佚名::双带仍分影，同心巧结香。不应须换彩，意欲媚浓妆。
塞芦子（芦子关属夏州，北去塞门镇一十八里）::杜甫::五城何迢迢，迢迢隔河水。边兵尽东征，城内空荆杞。思明割怀卫，秀岩西未已。回略大荒来，崤函盖虚尔。延州秦北户，关防犹可倚。焉得一万人，疾驱塞芦子。岐有薛大夫，旁制山贼起。近闻昆戎徒，为退三百里。芦关扼两寇，深意实在此。谁能叫帝阍，胡行速如鬼。
秋夜二首 其一::韦应物::庭树转萧萧，阴虫还戚戚。独向高斋眠，夜闻寒雨滴。微风时动牖，残灯尚留壁。惆怅平生怀，偏来委今夕。
送最澄上人还日本国::崔谟::一叶来自东，路在沧溟中。远思日边国，却逐波上国。问法言语异，传经文字同。何当至本处，定作玄门宗。
诣红楼院寻广宣不遇留题::李益::柿叶翻红霜景秋，碧天如水倚红楼。隔窗爱竹有人问，遣向邻房觅户钩。
题禅僧院::施肩吾::栖禅枝畔数花新，飞作琉璃池上尘。谷鸟自啼猿自叫，不能愁得定中人。
送王司直::皇甫冉::西塞云山远，东风道路长。人心胜潮水，相送过浔阳。
晦日宴高氏林亭::周彦晖::砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
访隐::李商隐::路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
晓晴（一作晚晴）::李白::野凉疏雨歇，春色遍萋萋。鱼跃青池满，莺吟绿树低。野花妆面湿，山草纽斜齐。零落残云片，风吹挂竹谿.
正乐府十篇 其七 颂夷臣::皮日休::夷师本学外，仍善唐文字。吾人本尚舍，何况夷臣事。所以不学者，反为夷臣戏。所以尸禄人，反为夷臣忌。吁嗟华风衰，何尝不由是。
赠李征君大寿::王绩::孔淳辞散骑，陆昶谢中郎。幅巾朝帝罢，杖策去官忙。附车还赵郡，乘船向武昌。九徵书未已，十辟誉弥彰。副君迎绮季，天子送严光。灞陵幽径近，磻溪隐路长。编蓬还作室，绩草更为裳。会稽置樵处，兰陵卖药行。看书惟道德，开教止农桑。别有幽怀侣，由来高让王。前年辞厚币，今岁返寒乡。有书横石架，无毡坐土床。兰英犹足酿，竹实本无粮。涧松寒转直，山菊秋自香。管宁存祭礼，王霸重朝章。去去相随去，披裘骄盛唐。
吴姬十首 其五::薛能::退红香汗湿轻纱，高捲蚊厨独卧斜。娇泪半垂珠不破，恨君瞋折后庭花。
送黎兵曹往陕府结婚::李端::东方发车骑，君是上头人。奠雁逢良日，行媒及仲春。时称渡河妇，宜配坦床宾。安得同门吏，扬鞭入后尘。
月蚀诗效::韩愈::元和庚寅斗插子，月十四日三更中。森森万木夜僵立，寒气屃奰顽无风。月形如白盘，完完上天东。忽然有物来啖之，不知是何虫。如何至神物，遭此狼狈凶。星如撒沙出，攒集争强雄。油灯不照席，是夕吐燄如长虹。玉川子，涕泗下，中庭独行。念此日月者，为天之眼睛。此犹不自保，吾道何由行。尝闻古老言，疑是虾蟆精。径圆千里纳女腹，何处养女百丑形。杷沙脚手钝，谁使女解缘青冥。黄帝有四目，帝舜重其明。今天祗两目，何故许食使偏盲。尧呼大水浸十日，不惜万国赤子鱼头生。女于此时若食日，虽食八九无嚵名。赤龙黑鸟烧口热，翎鬣倒侧相搪撑。婪酣大肚遭一饱，饥肠彻死无由鸣。后时食月罪当死，天罗磕匝何处逃汝刑。玉川子立于庭而言曰，地行贱臣仝。再拜敢告上天公，臣有一寸刃。可刳凶蟆肠，无梯可上天。天阶无由有臣踪，寄笺东南风。天门西北祈风通，丁宁附耳莫漏泄。薄命正值飞廉慵，东方青色龙。牙角何呀呀，从官百馀座。嚼啜烦官家，月蚀汝不知。安用为龙窟天河，赤鸟司南方。尾秃翅觰沙，月蚀于汝头。汝口开呀呀，虾蟆掠汝两吻过。忍学省事不以汝觜啄虾蟆，于菟蹲于西。旗旄卫毵㲚，既从白帝祠。又食于蜡礼有加，忍令月被恶物食。枉于汝口插齿牙，乌龟怯奸。怕寒缩颈，以壳自遮。终令夸蛾抉汝出，卜师烧锥钻灼满板如星罗。此外内外官，琐细不足科。臣请悉埽除，慎勿许语令啾哗。并光全耀归我月，盲眼镜净无纤瑕。弊蛙拘送主府官，帝箸下腹尝其皤。依前使兔操杵臼，玉阶桂树闲婆娑。姮娥还宫室，太阳有室家。天虽高，耳属地。感臣赤心，使臣知意。虽无明言，潜喻厥旨。有气有形，皆吾赤子。虽忿大伤，忍杀孩稚。还汝月明，安行于次。尽释众罪，以蛙磔死。
赋得春风扇微和::郭遵::微风飘淑气，散漫及兹晨。习习何处至，熙熙与春亲。暧空看早辨，映日度逾频。高拂非烟杂，低垂众卉新。霁天轻有霭，绮陌尽无尘。还似登台意，元和欲煦人。
浐水席上献座主侍郎::吴融::暖泉宫里告虔回，略避红尘小宴开。落絮已随流水去，啼莺还傍夕阳来。草能缘岸侵罗荐，花不容枝蘸玉杯。莫讶诸生中独醉，感恩伤别正难裁。
陆浑山火和皇甫湜用其韵（湜时为陆浑尉）::韩愈::皇甫补官古贲浑，时当玄冬泽乾源。山狂谷很相吐吞，风怒不休何轩轩。摆磨出火以自燔，有声夜中惊莫原。天跳地踔颠乾坤，赫赫上照穷崖垠。截然高周烧四垣，神焦鬼烂无逃门。三光弛隳不复暾，虎熊麋猪逮猴猿。水龙鼍龟鱼与鼋，鸦鸱雕鹰雉鹄鹍.燖炰煨爊孰飞奔，祝融告休酌卑尊，错陈齐玫辟华园，芙蓉披猖塞鲜繁。千钟万鼓咽耳喧。攒杂啾嚄沸篪埙，彤幢绛旃紫纛幡。炎官热属朱冠裈，髹其肉皮通髀臀。颓胸垤腹车掀辕，缇颜靺股豹两鞬.霞车虹靷日毂轓，丹蕤縓盖绯繙fH.红帷赤幕罗脤膰，fI池波风肉陵屯。谽呀钜壑颇黎盆，豆登五山瀛四尊。熙熙釂酬笑语言，雷公擘山海水翻。齿牙嚼啮舌腭反，电光ze磹赪目fu，顼冥收威避玄根，斥弃舆马背厥孙。缩身潜喘拳肩跟，君臣相怜加爱恩。命黑螭侦焚其元，天阙悠悠不可援。梦通上帝血面论，侧身欲进叱于阍。帝赐九河湔涕痕，又诏巫阳反其魂。徐命之前问何冤，火行于冬古所存。我如禁之绝其飧，女丁妇壬传世婚。一朝结雠奈后昆，时行当反慎藏蹲。视桃著花可小骞，月及申酉利复怨。助汝五龙从九鲲，溺厥邑囚之昆仑。皇甫作诗止睡昏，辞夸出真遂上焚。要余和增怪又烦，虽欲悔舌不可扪。
送汶水王明府::戴叔伦::何时别故乡，归去佩铜章。亲族移家尽，闾阎百战场。背关馀古木，近塞足风霜。遗老应相贺，知君不下堂。
过五原胡儿饮马泉 / 盐州过饮马泉::李益::绿杨著水草如烟，旧是胡儿饮马泉。几处吹笳明月夜，何人倚剑白云天。从来冻合关山路，今日分流汉使前。莫遣行人照容鬓，恐惊憔悴入新年。
下第::黄滔::昨夜孤灯下，阑干泣数行。辞家从早岁，落第在初场。青草湖田改，单车客路忙。何人立功业，新命到封王。
奉和御制闻早蝉::徐铉::绿树阴阴惬豫游，早蝉清韵远还收。唤回昼梦和宫漏，引起微冰助麦秋。禁柳烟中飞乍觉，御沟声里听偏幽。群生遂性宸章悦，从此人间不识愁。
凌歊台送韦（一作韩）秀才::许浑::云起高台日未沉，数村残照半岩阴，野蚕成茧桑柘尽，溪鸟引雏蒲稗深。帆势依依投极浦，钟声杳杳隔前林。故山迢递故人去，一夜月明千里心。
清平乐·春光欲暮::毛熙震::春光欲暮，寂寞闲庭户。粉蝶双双穿槛舞，帘卷晚天疏雨。含愁独倚闺帏，玉炉烟断香微。正是销魂时节，东风满树花飞。
书剑::元稹::渝工剑刃皆欧冶，巴吏书踪尽子云。唯我心知有来处，泊船黄草夜思君。
曲江亭望慈恩杏花发::沈亚之::曲台晴好望，近接梵王家。十亩开金地，千株发杏花。带云犹误雪，映日欲欺霞。紫陌传香远，红泉落影斜。园中春尚早，亭上路非赊。芳景偏堪赏，其如积岁华。
哭女樊::元稹::秋天净绿月分明，何事巴猿不賸鸣。应是一声肠断去，不容啼到第三声。
谒贵公子，不礼，书格子屏风::李贞白::道格何曾格，言糊又不糊。浑身总是眼，还解识人无。
杂诗二首::卢象::家居五原上，征战是平生。独负山西勇，谁当塞下名。死生辽海战，雨雪蓟门行。诸将封侯尽，论功独不成。君家御沟上，垂柳夹朱门。列鼎会中贵，鸣珂朝至尊。死生在片议，穷达由一言。须识苦寒士，莫矜狐白温。
贻韦鍊师::储光羲::精思莫知日，意静如空虚。三鸟自来去，九光遥卷舒。新池近天井，玉宇停云车。余亦苦山路，洗心祈道书。
岐州安西门::吴融::安西门外彻安西，一百年前断鼓鼙。犬解人歌曾入唱，马称龙子几来嘶。自从辽水烟尘起，更到涂山道路迷。今日登临须下泪，行人无个草萋萋。
嘲游使君::卢肇::白帝城头二月时，忍教清醒看花枝。莫言世上无袁许，客子由来是相师。
遇边使::罗隐::累年无的信，每夜望边城。袖掩千行泪，书封一尺金。
题李十一东亭::白居易::相思夕上松台立，蛩思蝉声满耳秋。惆怅东亭风月好，主人今夜在鄜州。
阴地关崇徽公主手迹::李山甫::一拓纤痕更不收，翠微苍藓几经秋。谁陈帝子和番策，我是男儿为国羞。寒雨洗来香已尽，澹烟笼著恨长留。可怜汾水知人意，旁与吞声未忍休。
望湘亭::郑谷::湘水似伊水，湘人非故人。登临独无语，风柳自摇春。
青冢::白居易::上有饥鹰号，下有枯蓬走。茫茫边雪里，一掬沙培塿.传是昭君墓，埋闭蛾眉久。凝脂化为泥，铅黛复何有。唯有阴怨气，时生坟左右。郁郁如苦雾，不随骨销朽。妇人无他才，荣枯系妍否。何乃明妃命，独悬画工手。丹青一诖误，白黑相纷纠。遂使君眼中，西施作嫫母。同侪倾宠幸，异类为配偶。祸福安可知，美颜不如丑。何言一时事，可戒千年后。特报后来姝，不须倚眉首。无辞插荆钗，嫁作贫家妇。不见青冢上，行人为浇酒。
回望馆娃故宫::李绅::江云断续草绵连，云隔秋波树覆烟。飘雪荻花铺涨渚，变霜枫叶卷平田。雀愁化水喧斜日，鸿怨惊风叫暮天。因问馆娃何所恨，破吴红脸尚开莲。
奉和鲁望寄南阳广文次韵::皮日休::春彩融融释冻塘，日精闲咽坐岩房。琼函静启从猿觑，金液初开与鹤尝。八会旧文多搭写，七真遗语剩思量。不知梦到为何处，红药满山烟月香。
忽梦游仙::王勃::仆本江上客，牵迹在方内。寤寐霄汉间，居然有灵对。翕尔登霞首，依然蹑云背。电策驱龙光，烟途俨鸾态。乘月披金帔，连星解琼珮。浮识俄易归，真游邈难再。寥廓沉遐想，周遑奉遗诲。流俗非我乡，何当释尘昧。
游清凉寺::唐彦谦::白云红树路纡萦，古殿长廊次第行。南望水连桃叶渡，北来山枕石头城。一尘不到心源净，万有俱空眼界清。竹院逢僧旧曾识，旋披禅衲为相迎。
寄顾处士::齐己::半年离别梦，来往即湖边。两幅关山雪，寻常在眼前。项容藏古翠，张藻卷寒烟。蓝淀图花鸟，时人不惜钱。
雪夕林亭小酌因成拙诗四十韵以贻坐客昔欧阳::朱长文::极望铺千顷，平观彻九霄。纵横随物象，合散委天飙。洒竹声微动，妆松势不摇。庭空飞鸟影，窗失远山椒。钓罢盈孤屿，行稀覆小桥。争先笼碧瓦，骋巧缀柔条。片片谁裁制，团团似琢琱。丘陵平坎险，草木起枯焦。皎洁那容染，轻清祗自飘。匊来便幼稚，披去羡渔樵。篷冷孤舟泊，蹄轻逸骥骄。危楼明皓皓，虚室静萧萧。余霰霏残夜，层冰结霁朝。界疑华藏见，境入洞天遥。向晦终难掩，居高却晚销。润滋甘井脉，寒减暮江潮。思妇啼红袖，征夫拥皂貂。履穿愁践足，心悟任齐腰。就映犹开卷。频餐愈病痟。袁公当强起，谢女尚能谣。旋取茶铛泛，多收药匕调。任令埋蜡屐，直欲鼓兰桡。扫处迷三径，吟余冻一瓢。因思良友至，急牧童邀。池馆增潇洒，杯盘奈寂寥。壶中闻笑语，物外睹风标。真乐非弦管，奇辞脱篆雕。红尘荡涤尽，宿酒等间消。烛映凝膏浅，香清切柏烧。谈围终易解，诗将可称骁。闻道群贤集，言从五马招。黄堂催盛宴，缇幕会英僚。海气连平野，岩光满丽谯。缤纷沾寿斝，炫晃照华镳。刘白才名重，枚邹笔力超。褥襦歌美政，牟麦庆新苗。畎亩深盈尺。风云会再宵。贺声周四境，瑞奏达中朝。郡国仁风远，乾坤协气饶。年年书大有，击壤望唐尧。
送沈校书吴中搜书::储光羲::郊外亭皋远，野中岐路分。苑门临渭水，山翠杂春云。秦阁多遗典，吴台访阙文。君王思校理，莫滞清江濆。
杪秋南山西峰题准上人兰若::钱起::向山看霁色，步步豁幽性。返照乱流明，寒空千嶂净。石门有馀好，霞残月欲映。上诣远公庐，孤峰悬一径。云里隔窗火，松下闻山磬。客到两忘言，猿心与禅定。
秘省后厅::白居易::槐花雨润新秋地，桐叶风翻欲夜天。尽日后厅无一事，白头老监枕书眠。
酬王六霁后书怀见示::张九龄::云雨俱行罢，江天已洞开。炎氛霁后灭，边绪望中来。作骥君垂耳，为鱼我曝鳃。更怜湘水赋，还是洛阳才。
偈::公畿和尚::有名非大道，是非具不禅。欲识个中意，黄叶止啼钱。
今夕行（自齐赵西归至咸阳作）::杜甫::今夕何夕岁云徂，更长烛明不可孤。咸阳客舍一事无，相与博塞为欢娱。冯陵大叫呼五白，袒跣不肯成枭卢。英雄有时亦如此，邂逅岂即非良图。君莫笑刘毅从来布衣愿，家无儋石输百万。
题融公兰若（一作题容山主兰若）::孟浩然::精舍买金开，流泉绕砌回。芰荷薰讲席，松柏映香台。法雨晴飞去，天花昼下来。谈玄殊未已，归骑夕阳催。
梦天::李贺::老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
寓言::李洞::三千宫女露蛾眉，笑煮黄金日月迟。麟凤隔云攀不及，空山惆怅夕阳时。
送流人::司空曙::闻说南中事，悲君重窜身。山村枫子鬼，江庙石郎神。童稚留荒宅，图书托故人。青门好风景，为尔一沾巾。
高骈、薛涛::佚名::口，有似没量斗。（高骈）川，有似三条椽。（薛涛）
遣昼::元稹::密竹有清阴，旷怀无尘滓。况乃秋日光，玲珑晓窗里。旬休聊自适，今辰日高起。栉沐坐前轩，风轻镜如水。开卷恣咏谣，望云闲徙倚。新菊媚鲜妍，短萍怜靃靡。扫除田地静，摘掇园蔬美。幽玩惬诗流，空堂称居士。客来伤寂寞，我念遗烦鄙。心迹两相忘，谁能验行止。
赠李颀::王维::闻君饵丹砂，甚有好颜色。不知从今去，几时生羽翼。王母翳华芝，望尔昆仑侧。文螭从赤豹，万里方一息。悲哉世上人，甘此膻腥食。
薄命女·天欲晓::和凝::天欲晓，宫漏穿花声缭绕。窗里星光少，冷霞寒侵帐额，残月光沉树杪。梦断锦帏空悄悄，强起愁眉小。
题尉迟将军新庙::高适::周室既板荡，贼臣立婴儿。将军独激昂，誓欲酬恩私。孤城日无援，高节终可悲。家国共沦亡，精魂空在斯。沉沉积冤气，寂寂无人知。良牧怀深仁，与君建明祠。父子俱血食，轩车每逶迤。我来荐蘋蘩，感叹兴此词。晨光上阶闼，杀气翻旌旗。明明幽冥理，至诚信莫欺。唯夫二千石，多庆方自兹。
萧宅二三子赠答诗二十首·竹请客::卢仝::我本泰山阿，避地到南国。主人欲移家，我亦要归北。上客幸先归，愿托归飞翼。唯将翛翛风，累路报恩德。
嵩岳童谣::佚名::嵩山凡几层，不畏登不得，只畏不得登。三度征兵马，傍道打腾腾。
短歌行::李白::白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，与人驻颜光。
赠崔公::张说::我闻西汉日，四老南山幽。长歌紫芝秀，高卧白云浮。朝野光尘绝，榛芜年貌秋。一朝驱驷马，连辔入龙楼。昔遁高皇去，今从太子游。行藏惟圣节，福祸在人谋。卒能匡惠帝，岂不赖留侯。事随年代远，名与图籍留。平生钦淳德，慷慨景前修。蚌蛤伺阴兔，蛟龙望斗牛。无嗟异飞伏，同气幸相求。
唐乐府十首 其六 祝河水::刘驾::河水清瀰瀰，照见远树枝。征人不饮马，再拜祝冯夷。从今亿万岁，不见河浊时。
连句多暇赠陆三山人::耿湋::一生为墨客，几世作茶仙。 ——耿湋喜是攀阑者，惭非负鼎贤。 ——陆羽禁门闻曙漏，顾渚入晨烟。 ——耿湋拜井孤城里，携笼万壑前。 ——陆羽闲喧悲异趣，语默取同年。 ——耿湋历落惊相偶，衰羸猥见怜。 ——陆羽诗书闻讲诵，文雅接兰荃。 ——耿湋未敢重芳席，焉能弄彩笺。 ——陆羽黑池流研水，径石涩苔钱。 ——耿湋何事亲香案，无端狎钓船。 ——陆羽野中求逸礼，江上访遗编。 ——耿湋莫发搜歌意，予心或不然。 ——陆羽
玄珠歌 其十二::张果::玄珠振动被魔群，照著生门白黑分。向里修持坚固后，道成方识九霄君。
陆发荆南始至商洛::李商隐::昔去真无奈，今还岂自知。青辞木奴橘，紫见地仙芝。四海秋风阔，千岩暮景迟。向来忧际会，犹有五湖期。
杜门::李群玉::且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
刘苏州寄酿酒糯米李浙东寄杨柳枝舞衫偶因尝酒…寄谢之::白居易::柳枝谩蹋试双袖，桑落初香尝一杯。金屑醅浓吴米酿，银泥衫稳越娃裁。舞时已觉愁眉展，醉后仍教笑口开。惭愧故人怜寂寞，三千里外寄欢来。
东湖送朱逸人归::刘长卿::山色湖光并在东，扁舟归去有樵风。莫道野人无外事，开田凿井白云中。
长门::王建::长门闭定不求生，烧却头花卸却筝。病卧玉窗秋雨下，遥闻别院唤人声。
寄旧山隐者::姚合::别君须臾间，历日两度新。念彼白日长，复值人事并。未改当时居，心事如野云。朝朝恣行坐，百事都不闻。奈何道未尽，出山最艰辛。奔走衢路间，四枝不属身。名在进士场，笔毫争等伦。我性本朴直，词理安得文。纵然自称心，又不合众人。以此名字低，不如风中尘。昨逢卖药客，云是居山邻。说君忆我心，憔悴其形神。昔是同枝鸟，今作万里分。万里亦未遥，喧静终难群。
送长安罗少府::朱庆馀::科名再得年犹少，今日休官更觉贤。去国已辞趋府伴，向家还入渡江船。雪晴新雁斜行出，潮落残云远色鲜。在处若逢山水住，到时应不及秋前。
答孙玄照::王仙仙::鸳鸯相见不相随，笼里笼前整羽衣。但得他时人放去，水中长作一双飞。
官亭夕坐戏简颜十少府::杜甫::南国调寒杵，西江浸日车。客愁连蟋蟀，亭古带蒹葭。不返青丝鞚，虚烧夜烛花。老翁须地主，细细酌流霞。
宿友生林居因怀贾区::于武陵::绕屋树森森，多栖紫阁禽。暂过当永夜，微得话前心。入楚行应远，经湘恨必深。那堪对寒烛，更赋别离吟。
竹::徐夤::翠染琅粉渐开，东南移得会稽栽。游丝挂处渔竿去，绿水夹时龙影来。风触有声含六律，露沾如洗绝浮埃。王猷旧宅无人到，抱却清阴盖绿苔。
河南崔尹即安喜从兄宜于室家四十馀岁…因成绝句::权德舆::五色金光鸾凤飞，三川墨妙巧相辉。尊崇善祝今如此，共待曾玄捧翟衣。
和蜀县段明府秋城望归期::钱起::制锦蜀江静，飞凫汉阙遥。一兹风靡草，再视露盈条。旅望多愁思，秋天更泬寥。河阳传丽藻，清韵入歌谣。
西征军行遇风::崔融::北风卷尘沙，左右不相识。飒飒吹万里，昏昏同一色。马烦莫敢进，人急未遑食。草木春更悲，天景昼相匿。夙龄慕忠义，雅尚存孤直。览史怀浸骄，读诗叹孔棘。及兹戎旅地，忝从书记职。兵气腾北荒，军声振西极。坐觉威灵远，行看氛祲息。愚臣何以报，倚马申微力。
咏史 / 和蕃::戎昱::汉家青史上，计拙是和亲。社稷依明主，安危托妇人。岂能将玉貌，便拟静胡尘。地下千年骨，谁为辅佐臣。
贻李南平::殷文圭::紫殿西头月欲斜，曾草临淮上相麻。润笔已曾经奏谢，更飞章句问张华。
寓目::李商隐::园桂悬心碧，池莲饫眼红。此生真远客，几别即衰翁。小幌风烟入，高窗雾雨通。新知他日好，锦瑟傍朱栊。
入鬼门关::沈佺期::昔传瘴江路，今到鬼门关。土地无人老，流移几客还。自从别京洛，颓鬓与衰颜。夕宿含沙里，晨行冈路间。马危千仞谷，舟险万重湾。问我投何地，西南尽百蛮。
和进士张曙闻雁见寄::崔涂::断行哀响递相催，争趁高秋作恨媒。云外关山闻独去，渡头风雨见初来。也知榆塞寒须别，莫恋蘋汀暖不回。试向富春江畔过，故园犹合有池台。
元日观郭将军早朝::灵澈::欲曙九衢人更多，千条香烛照星河。今朝始见金吾贵，车马纵横避玉珂。
皇陂::罗隐::皇陂潋滟深复深，陂西下马聊登临。垂杨风轻弄翠带，鲤鱼日暖跳黄金。三月穷途无胜事，十年流水见归心。输他谷口郑夫子，偷得闲名说至今。
留别安凤::徐侃::君寄长安久，耻不还故乡。我别长安去，切在慰高堂。不意与离恨，泉下亦难忘。
句::蔡希寂::象筵列虚白，幽偈清心胸。
初至封丘作::高适::可怜薄暮宦游子，独卧虚斋思无已。去家百里不得归，到官数日秋风起。
题竹::牟融::潇洒碧玉枝，清风追晋贤。数点渭川雨，一缕湘江烟。不见凤凰尾，谁识珊瑚鞭。柯亭丁相遇，惊听奏钧天。
谒禹庙::宋之问::夏王乘四载，兹地发金符。峻命终不易，报功畴敢渝。先驱总昌会，后至伏灵诛。玉帛空天下，衣冠照海隅。旋闻厌黄屋，更道出苍梧。林表祠转茂，山阿井讵枯。舟迁龙负壑，田变鸟芸芜。旧物森如在，天威肃未殊。玄夷届瑶席，玉女侍清都。奕奕扃闱邃，轩轩仗卫趋。气青连曙海，云白洗春湖。猿啸有时答，禽言常自呼。灵歆异蒸糈，至乐匪笙竽。茅殿今文袭，梅梁古制无。运遥日崇丽，业盛答昭苏。伊昔力云尽，而今功尚敷。揆材非美箭，精享愧生刍。郡职昧为理，邦空宁自诬。下车霰已积，摄事露行濡。人隐冀多祐，曷唯沾薄躯。
战城南::徐九皋::塞北狂胡旅，城南敌汉围。巉岩一鼓气，拔利五兵威。虏骑瞻山哭，王师拓地飞。不应须宠战，当遂勒金徽。
咏史::徐铉::京洛多权豪，游服相随。青牛中甸车，白马连环羁。珩佩竞照耀，绅组旧参差。驺鸣行人驻，倏若流风驰。名园不问主，下辇辄失嬉。秦官锡雕盘，光禄假羽巵。侏儒善为优，邯鄣有名姬。坐客应馀论，雇眄成恩私。卤簿留国门，谁何不敢讥。归业卧华堂，琐窗承文楣。武夫莹庭阶，壁珰攒荣题。列烛正晶荧，喷香常逶迤。明朝入君门，密侍白玉墀。开言迎合旨，群公默无为。乍请考工地，亦拜床下儿。吹嘘枯稊生，指雇千钧移。回瞻狥名士，猿介尔何施。朱云折槛去，梅福弃官归。寂寞扬子云，口吃不能辞。著书述圣道，徒许俗人嗤。汉室已久坏，往事垂于兹。眇然千载下，慷慨有馀悲。
送张孝廉赴举::皎然::名在诸生右，家经见素风。春田休学稼，秋赋出儒宫。别路残云湿，离情晚桂丛。明年石渠署，应继叔孙通。
代宗朝京师语::佚名::常无分别元好钱，贤者愚，愚者贤。
出塞二首 其一::王昌龄::秦时明月汉时关，万里长征人未还。但使龙城飞将在，不教胡马度阴山。
重幸武功::李世民::代马依朔吹，惊禽愁昔丛。况兹承眷德，怀旧感深衷。积善忻馀庆，畅武悦成功。垂衣天下治，端拱车书同。白水巡前迹，丹陵幸旧宫。列筵欢故老，高宴聚新丰。驻跸抚田畯，回舆访牧童。瑞气萦丹阙，祥烟散碧空。孤屿含霜白，遥山带日红。于焉欢击筑，聊以咏南风。
奉酬袁使君西楼饯秦山人与昼同赴李侍御招三韵::皎然::秋风怨别情，江守上西城。竹署寒流浅，琴窗宿雨晴。治书招远意，知共楚狂行。
续古二十九首::陈陶::大尧登宝位，麟凤焕宸居。海曲沾恩泽，还生比目鱼。生值揖逊历，长歌东南春。钓鳌年三十，未见天子巡。轩辕承化日，群凤戏池台。大朴衰丧后，仲尼生不来。大道归孟门，萧兰日争长。想得巢居时，碧江应无浪。矻矻蓬舍下，慕君麒麟阁。笑杀王子乔，寥天乘白鹤。杳杳巫峡云，悠悠汉江水。愁杀几少年，春风相忆地。吴洲采芳客，桂棹木兰船。日晚欲有寄，裴回春风前。仙家风景晏，浮世年华速。邂逅汉武时，蟠桃海东熟。南国珊瑚树，好裁天马鞭。鱼龙不解语，海曲空蝉娟。周穆恣游幸，横天驱八龙。宁知泰山下，日日望登封。秦国饶罗网，中原绝麟凤。万乘巡海回，鲍鱼空相送。秦家无庙略，遮虏续长城。万姓陇头死，中原荆棘生。秦作东海桥，中州鬼辛苦。纵得跨蓬莱，群仙亦飞去。隋炀弃中国，龙舟巡海涯。春风广陵苑，不见秦宫花。范子相句践，灭吴成大勋。虽然五湖去，终愧磻溪云。麟凤识翔蛰，圣贤明卷舒。哀哉嵇叔夜，智不及鶢鶋。战地三尺骨，将军一身贵。自古若吊冤，落花少于泪。楚国千里旱，土龙日已多。九谷竟枯死，好云闲嵯峨。汉家三殿色，恩泽若飘风。今日黄金屋，明朝长信宫。南园杏花发，北渚梅花落。吴女妒西施，容华日消铄。山鸡理毛羽，自言胜乌鸢。一朝逢鸑鷟，羞死南海边。秦家卷衣贵，本是倡家子。金殿一承恩，貂蝉满乡里。魏宫薛家女，秀色倾三殿。武帝鼎湖归，一身似秋扇。婵娟越机里，织得双栖凤。慰此殊世花，金梭忽停弄。学古三十载，犹依白云居。每览班超传，令人慵读书。雄剑久濩落，夜吟秋风起。不是懒为龙，此非延平水。朝为杨柳色，暮作芙蓉好。春风若有情，江山相逐老。景龙临太极，五凤当庭舞。谁信壁间梭，升天作云雨。曾梦诸侯笑，康囚议脱枷。千根池底藕，一朵火中花。
樊将军庙::汪遵::玉辇曾经陷楚营，汉皇心怯拟休兵。当时不得将军力，日月须分一半明。
伤王七秘书监寄呈扬州陆长史通简府僚广陵以广好事::宋之问::王氏贵先宗，衡门栖道风。传心晤有物，秉化游无穷。学奥九流异，机玄三语同。书乃墨场绝，文称词伯雄。白屋藩魏主，苍生期谢公。一祗贤良诏。遂谒承明宫。补衮望奚塞，尊儒位未充。罢官七门里，归老一丘中。尝忝长者辙，微言私谓通。我行会稽郡，路出广陵东。物在人已矣，都疑淮海空。
奉和袭美太湖诗二十首·崦里::陆龟蒙::山横路若绝，转楫逢平川。川中水木幽，高下兼良田。沟塍堕微溜，桑柘含疏烟。处处倚蚕箔，家家下鱼筌。騃犊卧新艹奴，野禽争折莲。试招搔首翁，共语残阳边。今来九州内，未得皆恬然。贼阵始吉语，狂波又凶年。吾翁欲何道，守此常安眠。笑我掉头去，芦中闻刺船。余知隐地术，可以齐真仙。终当从之游，庶复全于天。
酬杨汝士尚书喜人移居::姚合::未得沧江外，衰残读药书。圣朝优上秩，仁里许闲居。树对枝相接，泉同井不疏。酬章深自鄙，欲寄复踌躇。
句::李正封::三月后方有，百花中更无。
永嘉百咏::张又新::滴水泠泠彻碧纱，旱时无减雨无加。澄清好是为官侣，引入孤城一带斜。
感兴::李中::渔休渭水兴周日，龙起南阳相蜀时。不遇文王与先主，经天才业拟何为。
叶落::吴融::红影飘来翠影微，一辞林表不知归。伴愁无色烟犹在，替恨成啼露未晞。若逐水流应万里，莫因风起便孤飞。楚郊千树秋声急，日暮纷纷惹客衣。
赠韩郎中愈 其三::孟郊::前日远别离，今日生白发。欲知万里情，晓卧半床月。常恐百虫秋，使我芳草歇。
和兵部郑侍郎省中四松诗十韵::刘禹锡::右相历中台，移松武库栽。紫茸抽组绶，青实长玫瑰。便有干霄势，看成构厦材。数分天柱半，影逐日轮回。旧赏台阶去，新知谷口来。息阴常仰望，玩境几裴回。翠粒晴悬露，苍鳞雨起苔。凝音助瑶瑟，飘蕊泛金罍。月桂花遥烛，星榆叶对开。终须似鸡树，荣茂近昭回。
送深法师游南岳（上人本住资圣寺）::刘禹锡::师在白云乡，名登善法堂。十方传句偈，八部会坛场。飞锡无定所，宝书留旧房。唯应衔果雁，相送至衡阳。
奉使自蓝田玉山南行::张九龄::征骖入云壑，始忆步金门。通籍微躯幸，归途明主恩。匪唯徇行役，兼得慰晨昏。是节暑云炽，纷吾心所尊。海县且悠缅，山邮日骏奔。徒知恶嚣事，未暇息阴论。峣武经陈迹，衡湘指故园。水闻南涧险，烟望北林繁。远霭千岩合，幽声百籁喧。阴泉夏犹冻，阳景昼方暾。懿此高深极，徒令梦想存。盛明期有报，长往复奚言。
送友人郑州归觐::赵嘏::为有趋庭恋，应忘道路赊。风消荥泽冻，雨静圃田沙。古陌人来远，遥天雁势斜。园林新到日，春酒酌梨花。
梅花::徐夤::琼瑶初绽岭头葩，蕊粉新妆姹女家。举世更谁怜洁白，痴心皆尽爱繁华。玄冥借与三冬景，谢氏输他六出花。结实和羹知有日，肯随羌笛落天涯。
溪居寓言::齐己::秋蔬数垄傍潺湲，颇觉生涯异俗缘。诗兴难穷花草外，野情何限水云边。虫声绕屋无人语，月影当松有鹤眠。寄向东溪老樵道，莫催丹桂博青钱。
庭前晚花开::李白::西王母桃种我家，三千阳春始一花。结实苦迟为人笑，攀折唧唧长咨嗟。
罗池石刻::不详::龙城柳，神所守。驱厉鬼，山左首。福士氓，制九丑。
布::李峤::御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
郊庙歌辞。享隐太子庙乐章。舒和::佚名::三县已判歌钟列，六佾将开羽鏚分。尚想燕飞来蔽日，终疑鹤影降凌云。
鼎臣学士侍郎以东馆庭梅昔翰苑之毫末今复半枯…攀和::汤悦::忆见萌芽日，还怜合抱时。旧欢如梦想，物态暗还移。素艳今无几，朱颜亦自衰。树将人共老，何暇更悲丝。
清平乐·春光欲暮::毛熙震::春光欲暮，寂寞闲庭户。粉蝶双双穿槛舞，帘卷晚天疏雨。含愁独倚闺帏，玉炉烟断香微。正是销魂时节，东风满树花飞。
青楼曲二首::王昌龄::白马金鞍从武皇，旌旗十万宿长杨。楼头小妇鸣筝坐，遥见飞尘入建章。驰道杨花满御沟，红妆缦绾上青楼。金章紫绶千馀骑，夫婿朝回初拜侯。
岐下闻杜鹃::吴融::化去蛮乡北，飞来渭水西。为多亡国恨，不忍故山啼。怨已惊秦凤，灵应识汉鸡。数声烟漠漠，馀思草萋萋。楼迥波无际，林昏日又低。如何不肠断，家近五云溪。
咏宝剑::崔融1::宝剑出昆吾，龟龙夹采珠。五精初献术，千户竞沦都。匣气冲牛斗，山形转辘轳。欲知天下贵，持此问风胡。
忆长安行::徐夤::旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
织锦曲::王建::大女身为织锦户，名在县家供进簿。长头起样呈作官，闻道官家中苦难。回花侧叶与人别，唯恐秋天丝线干。红缕葳蕤紫茸软，蝶飞参差花宛转。一梭声尽重一梭，玉腕不停罗袖卷。窗中夜久睡髻偏，横钗欲堕垂著肩。合衣卧时参没后，停灯起在鸡鸣前。一匹千金亦不卖，限日未成宫里怪。锦江水涸贡转多，宫中尽著单丝罗。莫言山积无尽日，百尺高楼一曲歌。
钓鱼::崔道融::闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
谒仙观二首::马戴::我生求羽化，斋沐造仙居。葛蔓没丹井，石函盛道书。寒松多偃侧，灵洞遍清虚。一就泉西饮，云中采药蔬。山空蕙气香，乳管折云房。愿值壶中客，亲传肘后方。三更礼星斗，寸匕服丹霜。默坐树阴下，仙经横石床。
句::杨徽之::青帝已教春不老，素娥何惜月长圆。
朱方南郭留别皇甫冉（一作皇甫冉诗：润州南郭留别）::郎士元::萦回枫叶岸，留滞木兰桡。吴岫新经雨，江天正落潮。故人劳见爱，行客自无憀.若问前程事，孤云入剡遥。
题鹤鸣泉八韵::齐己::嘹唳遗踪去，澄明物掩难。喷开山面碧，飞落寺门寒。汲引随瓶满，分流逐处安。幽虫乘叶过，渴狖拥条看。上有危峰叠，旁宜怪石盘。冷吞双树影，甘润百毛端。异早闻镌玉，灵终别建坛。潇湘在何处，终日自波澜。
同诸公秋日游昆明池思古::储光羲::仆人理车骑，西出金光逵。苍苍白帝郊，我将游灵池。太阴连晦朔，雨与天根违。凄风披田原，横污益山陂。农畯尽颠沛，顾望稼穑悲。皇灵恻群甿，神政张天维。坤纪戮屏翳，元纲扶逶迤。回塘清沧流，大曜悬金晖。秋色浮浑沌，清光随涟漪。豫章尽莓苔，柳杞成枯枝。骤闻汉天子，征彼西南夷。伐棘开洪渊，秉旄训我师。震云灵鼍鼓，照水蛟龙旂。锐士千万人，猛气如熊罴。刑罚一以正，干戈自有仪。坐作河汉倾，进退楼船飞。羽发鸿雁落，桧动芙蓉披。峨峨三云宫，肃肃振旅归。恶德忽小丑，器用穷地赀。上兵贵伐谋，此道不能为。吁哉蒸人苦，始曰征伐非。穆穆轩辕朝，耀德守方陲。君臣日安闲，远近无怨思。石鲸既蹭蹬，女牛亦流离。猵獭游渚隅，葭芦生漘湄。坎埳四十里，填游今已微。江伯方翱翔，天吴亟往来。桑榆惨无色，伫立暮霏霏。老幼樵木还，宾从回鞿羁。帝梦鲜鱼索，明月当报时。
送柳使君赴袁州::刘长卿::宜阳出守新恩至，京口因家始愿违。五柳闭门高士去，三苗按节远人归。月明江路闻猿断，花暗山城见吏稀。惟有郡斋窗里岫，朝朝空对谢玄晖。
奉和九日侍宴应制得浓字::李乂::望幸纡千乘，登高自九重。台疑临戏马，殿似接疏龙。捧箧萸香遍，称觞菊气浓。更看仙鹤舞，来此庆时雍。
夕次檐石湖，梦洛阳亲故::刘长卿::天涯望不尽，日暮愁独去。万里云海空，孤帆向何处。寄身烟波里，颇得湖山趣。江气和楚云，秋声乱枫树。如何异乡县，日复怀亲故。遥与洛阳人，相逢梦中路。不堪明月里，更值清秋暮。倚棹对沧波，归心共谁语。
遣兴十首::元稹::始见梨花房，坐对梨花白。行看梨叶青，已复梨叶赤。严霜九月半，危蒂几时客。况有高高原，秋风四来迫。莫厌夏日长，莫愁冬日短。欲识短复长，君看寒又暖。城中百万家，冤哀杂丝管。草没奉诚园，轩车昔曾满。孤竹迸荒园，误与蓬麻列。久拥萧萧风，空长高高节。严霜荡群秽，蓬断麻亦折。独立转亭亭，心期凤凰别。艳艳翦红英，团团削翠茎。托根在褊浅，因依泥滓生。中有合欢蕊，池枯难遽呈。凉宵露华重，低徊当月明。晚荷犹展卷，早蝉遽萧嘹。露叶行已重，况乃江风摇。炎夏火再伏，清商暗回飙。寄言抱志士，日月东西跳。买马买锯牙，买犊买破车。养禽当养鹘，种树先种花。人生负俊健，天意与光华。莫学蚯蚓辈，食泥近土涯。爱直莫爱夸，爱疾莫爱斜。爱谟莫爱诈，爱施莫爱奢。择才不求备，任物不过涯。用人如用己，理国如理家。z8々刀刃光，弯弯弓面张。入水斩犀兕，上山椎虎狼。里中无老少，唤作癫儿郎。一日风云会，横行归故乡。团团规内星，未必明如月。托迹近北辰，周天无沦没。老人在南极，地远光不发。见则寿圣明，愿照高高阙。河清谅嘉瑞，吾帝真圣人。时哉不我梦，此时为废民。光阴本跳踯，功业劳苦辛。一到江陵郡，三年成去尘。
游江令旧宅::许浑::身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮浸台城春草长。
题圣女庙::张祜::古庙无人入，苍皮涩老桐。蚁行蝉壳上，蛇窜雀巢中。浅水孤舟泊，轻尘一座蒙。晚来云雨去，荒草是残风。
商於驿与于蕴玉话别::罗隐::南朝徐庾流，洛下忆同游。酒采闲坊菊，山登远寺楼。相思劳寄梦，偶别已经秋。还被青青桂，催君不自由。
自昌乐郡溯流至白石岭下行入郴州::沈佺期::兹山界夷夏，天险横寥廓。太史漏登探，文命限开凿。北流自南泻，群峰回众壑。驰波如电腾，激石似雷落。崖留盘古树，涧蓄神农药。乳窦何淋漓，苔藓更彩错。娟娟潭里虹，渺渺滩边鹤。岁杪应流火，天高云物薄。金风吹绿梢，玉露洗红箨。溯舟始兴廨，登践桂阳郭。匍匐缘修坂，穹窿曳长dh.碍林阻往来，遇堰每前却。救艰不遑饭，毕昏无暇泊。濯溪宁足惧，磴道谁云恶。我行山水间，湍险皆不若。安能独见闻，书此贻京洛。
书诀::张怀瓘::剡纸易墨，心圆管直。浆深色浓，万毫齐力。先临告誓，次写《黄庭》。骨丰肉润，入妙通灵。努如直槊，勒若横钉。虚专妥帖，殴斗峥嵘。开张凤翼，耸擢芝英。粗不为重，细不为轻。纤微向背，毫发死生。工之未尽，已擅时名。
江行无题一百首 其四十九::钱珝::风晚冷飕飕，芦花已白头。旧来红叶寺，堪忆玉京秋。
登越王楼见乔公诗偶题::王铤::云架重楼出郡城，虹梁雅韵仲宣情。越王空置千年迹，丞相兼扬万古名。过鸟时时冲客会，闲风往往弄江声。谬将蹇步寻高躅，鱼目骊珠岂继明。
秋日送择高上人往江西谒曹王::皎然::超然独游趣，无限别山情。予病不同赏，云闲应共行。斋容秋水照，香氎早风轻。曾被陈王识，遥知江上迎。
乐天是月长斋鄙夫此时愁卧里闾非远云雾难披因以…惊禅::刘禹锡::五月长斋月，文心苦行心。兰葱不入户，薝卜自成林。 ——刘禹锡护戒先辞酒，嫌喧亦彻琴。尘埃宾位静，香火道场深。 ——白居易我静驯狂象，餐馀施众禽。定知于佛佞，岂复向书淫。 ——刘禹锡阑药凋红艳，庭槐换绿阴。风光徒满目，云雾未披襟。 ——白居易树为清凉倚，池因盥漱临。蘋芳遭燕拂，莲坼待蜂寻。 ——刘禹锡舍下环流水，窗中列远岑。苔斑钱剥落，石怪玉嶔岑。 ——白居易鹊顶迎秋秃，莺喉入夏瘖。绿杨垂嫩色，綖棘露长针。 ——刘禹锡散秩身犹幸，趋朝力不任。官将方共拙，年与病交侵。 ——白居易徇乐非时选，忘机似陆沈。鉴容称四皓，扪腹有三壬。 ——刘禹锡携手惭连璧，同心许断金。紫芝虽继唱，白雪少知音。 ——白居易忆罢吴门守，相逢楚水浔。舟中频曲晏，夜后各加斟。 ——刘禹锡浊酒销残漏，弦声间远砧。酡颜舞长袖，密坐接华簪。 ——白居易持论峰峦峻，战文矛戟森。笑言诚莫逆，造次必相箴。 ——刘禹锡往事应如昨，馀欢迄至今。迎君常倒屣，访我辄携衾。 ——白居易阴魄初离毕，阳光正在参。待公休一食，纵饮共狂吟。 ——刘禹锡
舟中望紫岩::唐彦谦::近山如画墙，远山如帚长。我从云中来，回头白茫茫。惜去乃尔觉，常时自相忘。相忘岂不佳，遣此怀春伤。飘洒从何来，衣巾湿微凉。初疑风雨集，冉冉游尘黄。无归亦自可，信美非吾乡。登舟望东云，犹向帆端翔。
八月十四日夜玩月::元稹::犹欠一宵轮未满，紫霞红衬碧云端。谁能唤得姮娥下，引向堂前子细看。
咏安仁宰捣蒜::蒋贻恭::安仁县令好诛求，百姓脂膏满面流。半破磁缸成醋酒，死牛肠肚作馒头。帐生岁取餐三顿，乡老盘庚犯五瓯。半醉半醒齐出县，共伤涂炭不胜愁。
千里思::李白::李陵没胡沙，苏武还汉家。迢迢五原关，朔雪乱边花。一去隔绝国，思归但长嗟。鸿雁向西北，因书报天涯。
春台晴望::郑蕡::追赏层台迥，登临四望频。熙熙山雨霁，处处柳条新。草长秦城夕，花明汉苑春。晴林翻去鸟，紫陌阅行人。旅客风尘厌，山家梦寐亲。迁莺思出谷，鶱翥待芳辰。
养鸷词::刘禹锡::养鸷非玩形，所资击鲜力。少年昧其理，日日哺不息。探雏网黄口，旦暮有馀食。宁知下鞲时，翅重飞不得。毰毸止林表，狡兔自南北。饮啄既已盈，安能劳羽翼。
拨棹歌 其三十五::德诚::有鹤翱翔出海风，往来踪迹在虚空。图不得，弄何穷，日月还教没此中。
城外回，谢子蒙见谕::元稹::十里抚柩别，一身骑马回。寒烟半堂影，烬火满庭灰。稚女凭人问，病夫空自哀。潘安寄新咏，仍是夜深来。
长柳::王勃::晨征犯烟磴，夕憩在云关。晚风清近壑，新月照澄湾。郊童樵唱返，津叟钓歌还。客行无与晤，赖此释愁颜。
自君之出矣（一作贾冯吉诗）::陈叔达::自君之出矣，红颜转憔悴。思君如明烛，煎心且衔泪。自君之出矣，明镜罢红妆。思君如夜烛，煎泪几千行。
又颂::天然::丹霞有一宝，藏之岁月久。从来人不识，余自独防守。山河无隔碍，光明处处透。体寂常湛然，莹澈无尘垢。世间采取人，颠狂逐路走。余则为渠说，抚掌笑破口。忽遇解空人，放旷在林薮。相逢不擎出，举意便知有。
小苑春望宫池柳色::丁位::小苑春初望，宫池柳色轻。低昂含晓景，萦转带新晴。似盖芳初合，如丝荫渐成。依依连水暗，袅袅出墙明。虽以阳和发，能令旅思生。他时花满路，从此接迁莺。
中秋月直禁苑::郑畋::禁署方怀忝，纶闱已再加。暂来西掖路，还整上清槎。恍惚归丹地，深严宿绛霞。幽襟聊自适，闲弄紫薇花。
将至妙喜寺::徐凝::清风袅袅越水陂，远树苍苍妙喜寺。自有车轮与马蹄，未曾到此波心地。
莺::罗邺::暖辞云谷背残阳，飞下东风翅渐长。却笑金笼是羁绊，岂知瑶草正芬芳。晓逢溪雨投红树，晚啭宫楼泣旧妆。何事离人不堪听，灞桥斜日袅垂杨。
系乐府十二首。寿翁兴::元结::借问多寿翁，何方自修育。惟云顺所然，忘情学草木。始知世上术，劳苦化金玉。不见充所求，空闻肆耽欲。清和存王母，潜濩无乱黩。谁正好长生，此言堪佩服。
送客归兰溪::许浑::花下送归客，路长应过秋。暮随江鸟宿，寒共岭猿愁。众水喧严濑，群峰抱沉楼。因君几南望，曾向此中游。
送高起居之泾县::徐铉::右史罢朝归，之官句水湄。别我行千里，送君倾一卮。酒罢长叹息，此叹君应悲。乱中吾道薄，卿族旧人稀。胡为佩铜墨，去此白玉墀。吏事岂所堪，民病何可医。藏用清其心，此外慎勿为。县郭有佳境，千峰溪水西。云树杳回合，岩峦互蔽亏。弹琴坐其中，世事吾不知。时时寄书札，以慰长相思。
马嵬驿·玉颜虽掩马::高骈::玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
还东山洛上作::岑参::春流急不浅，归枻去何迟。愁客叶舟里，夕阳花水时。云晴开螮蝀，棹发起鸬鹚。莫道东山远，衡门在梦思。
书马如文石门居::无可::别业逸高情，暮泉喧客亭。林回天阙近，雨过石门青。野果谁来拾，山禽独卧听。要迎文会友，时复扫柴扃。
经溳川馆寄使府群公::李涉::溳川水竹十家馀，渔艇蓬门对岸居。大胜尘中走鞍马，与他军府判文书。
与夫同咏诗::苏检妻::楚水平如镜，周回白鸟飞。金陵几多地，一去不知归。
望未央宫::刘沧::西上秦原见未央，山岚川色晚苍苍。云楼欲动入清渭，鸳瓦如飞出绿杨。舞席歌尘空岁月，宫花春草满池塘。香风吹落天人语，彩凤五云朝汉皇。
仙翁词::施肩吾::世间无远可为游，六合朝行夕已周。坛上夜深风雨静，小仙乘月击苍虬。
敦煌廿咏 其十七 望京门咏::敦煌人作品::郭门望京处，楼上启重闉。水北通西域，桥东路入秦。黄沙吐双径，白草生三春。不见中华使，翩翩起虏尘。
薄暮::杜甫::江水长流地，山云薄暮时。寒花隐乱草，宿鸟择深枝。旧国见何日，高秋心苦悲。人生不再好，鬓发白成丝。
寻李山人不遇::王建::山客长须少在时，溪中放鹤洞中棋。生金有气寻还远，仙药成窠见即移。莫为无家陪寺食，应缘将米寄人炊。从头石上留名去，独向南峰问老师。
抚州被推昭雪答陆太祝三首::戴叔伦::求理由来许便宜，汉朝龚遂不为疵。如今谤起翻成累，唯有新人子细知。贫交相爱果无疑，共向人间听直词。从古以来何限枉，惭知暗室不曾欺。春风旅馆长庭芜，俯首低眉一老夫。已对铁冠穷事本，不知廷尉念冤无。
登芜城::储嗣宗::昔人登此地，丘垄已前悲。今日又非昔，春风能几时。
麟趾殿侍宴应制::宋之问::北阙层城峻，西宫复道悬。乘舆历万户，置酒望三川。花柳含丹日，山河入绮筵。欲知陪赏处，空外有飞烟。
蓝田溪杂咏二十二首 其十五 东陂::钱起::永日兴难忘，掇芳春陂曲。新晴花枝下，爱此苔水绿。
三月三日::白居易::暮春风景初三日，流世光阴半百年。欲作闲游无好伴，半江惆怅却回船。
四月奉教作::李峤::暄籥三春谢，炎钟九夏初。润浮梅雨夕，凉散麦风馀。叶暗庭帏满，花残院锦疏。胜情多赏托，尊酒狎林箊.
将出关宿层峰驿，却寄李谏议::杜牧::孤驿在重阻，云根掩柴扉。数声暮禽切，万壑秋意归。心驰碧泉涧，目断青琐闱。明日武关外，梦魂劳远飞。
湘妃庙::齐己::湘烟濛濛湘水急，汀露凝红裛莲湿。苍梧云叠九嶷深，二女魂飞江上立。相携泣，凤盖龙舆追不及。庙荒松朽啼飞猩，笋鞭迸出阶基倾。黄昏一岸阴风起，新月如眉生阔水。
送秦光禄北征::李贺::北虏胶堪折，秋沙乱晓鼙。髯胡频犯塞，骄气似横霓。灞水楼船渡，营门细柳开。将军驰白马，豪彦骋雄材。箭射欃枪落，旗悬日月低。榆稀山易见，甲重马频嘶。天远星光没，沙平草叶齐。风吹云路火，雪污玉关泥。屡断呼韩颈，曾然董卓脐。太常犹旧宠，光禄是新隮.宝玦麒麟起，银壶狒狖啼。桃花连马发，彩絮扑鞍来。呵臂悬金斗，当唇注玉罍。清苏和碎蚁，紫腻卷浮杯。虎鞟先蒙马，鱼肠且断犀。zazb西旅狗，蹙额北方奚。守帐然香暮，看鹰永夜栖。黄龙就别镜，青冢念阳台。周处长桥役，侯调短弄哀。钱塘阶凤羽，正室擘鸾钗。内子攀琪树，羌儿奏落梅。今朝擎剑去，何日刺蛟回。
闲宵望月::鲍君徽::转扇来清风，援琴飞白雪。
秋月（一作江城秋夜）::戎昱::江干入夜杵声秋，百尺疏桐挂斗牛。思苦自看明月苦，人愁不是月华愁。
九日雨中言怀::薛逢::糕果盈前益自愁，那堪风雨滞刀州。单床冷席他乡梦，紫樧黄花故国秋。万里音书何寂寂，百年生计甚悠悠。潜将满眼思家泪，洒寄长江东北流。
送朴处士归新罗::顾非熊::少年离本国，今去已成翁。客梦孤舟里，乡山积水东。鳌沈崩巨岸，龙斗出遥空。学得中华语，将归谁与同。
菩萨蛮::冯延巳::金波远逐行云去，疏星时作银河渡。花影卧秋千，更长人不眠¤玉筝弹未彻，凤髻黄钗脱。忆梦翠蛾低，微风吹绣衣。画堂昨夜西风过，绣帘时拂朱门锁。惊梦不成云，双蛾枕上颦¤金炉烟袅袅，烛暗纱窗晓。残日尚弯环，玉筝和泪弹。梅花吹入谁家笛，行云半夜凝空碧。欹枕不成眠，关山人未还¤声随幽怨绝，空断澄霜月。月影下重檐，轻风花满帘。回廊远砌生秋草，梦魂千里青门道。鹦鹉怨长更，碧笼金锁横¤罗帏中夜起，霜月清如水。玉露不成圆，宝筝悲断弦。娇鬟堆枕钗横凤，溶溶春水杨花梦。红烛泪阑干，翠屏烟浪寒¤锦壶催画箭，玉佩天涯远。和泪试严妆，落梅飞夜霜。西风袅袅凌歌扇，秋期正与行云远。花叶脱霜红，流萤残月中¤兰闺人在否，千里重楼暮。翠被已销香，梦随寒漏长。沉沉朱户横金锁，纱窗月影随花过。烛泪欲阑干，落梅生晚寒¤宝钗横翠凤，千里香屏梦。云雨已荒凉，江南春草长。欹鬟堕髻摇双桨，采莲晚出清江上。顾影约流萍，楚歌娇未成¤相逢颦翠黛，笑把珠珰解。家住柳阴中，画桥东复东。
赠柏岩禅师::周贺::野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。
春夜寓直凤阁怀群公（一本题上有和中书侍郎杨再思）::魏知古::拜门传漏晚，寓直索居时。昔重安仁赋，今称伯玉诗。鸳池满不溢，鸡树久逾滋。夙夜怀山甫，清风咏所思。
麓山寺会送尹秀才::戴叔伦::湖上逢君亦不闲，暂将离别到深山。飘蓬惊鸟那自定，强欲相留云树间。
题奉国寺::陆海::新秋夜何爽，露下风转凄。一磬竹林外，千灯花塔西。
咏怀二首::李贺::长卿怀茂陵，绿草垂石井。弹琴看文君，春风吹鬓影。梁王与武帝，弃之如断梗。惟留一简书，金泥泰山顶。日夕著书罢，惊霜落素丝。镜中聊自笑，讵是南山期。头上无幅巾，苦蘗已染衣。不见清溪鱼，饮水得自宜。
咏史诗。东门::胡曾::何人知足反田庐，玉管东门饯二疏。岂是不荣天子禄，后贤那使久闲居。
南歌子 其三::温庭筠::倭堕低梳髻，连娟细扫眉。终日两相思。为君憔悴尽，百花时。
题居延古城赠乔十二知之::陈子昂::闻君东山意，宿昔紫芝荣。沧洲今何在，华发旅边城。还汉功既薄，逐胡策未行。徒嗟白日暮，坐对黄云生。桂枝芳欲晚，薏苡谤谁明。无为空自老，含叹负生平。
雨中::司空图::维摩居士陶居士，尽说高情未足夸。檐外莲峰阶下菊，碧莲黄菊是吾家。
山禽::张籍::山禽毛如白练带，栖我庭前栗树枝。猕猴半夜来取栗，一双中林向月飞。
李昭象云与二三同人见访有寄::杜荀鹤::得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
寄令狐尚书::韩翃::立身荣贵复何如，龙节红旗从板舆。妙略多推霍骠骑，能文独见沈尚书。临风高会千门帐，映水连营百乘车。他日感恩惭未报，举家犹似涸池鱼。
题净众寺古松::崔涂::百尺森疏倚梵台，昔人谁见此初栽。故园未有偏堪恋，浮世如闲即合来。天暝岂分苍翠色，岁寒应识栋梁材。清阴可惜不驻得，归去暮城空首回。
秋夕与王处士话别::崔涂::微灯照寂寥，此夕正迢迢。丹桂得已晚，故山归尚遥。虫声移暗壁，月色动寒条。此去如真隐，期君试一瓢。
失题::王昌龄::奸雄乃得志，遂使群心摇。赤风荡中原，烈火无遗巢。一人计不用，万里空萧条。
耶溪泛舟::孟浩然::落景余清辉，轻桡弄溪渚。泓澄爱水物，临泛何容与。白首垂钓翁，新妆浣纱女。相看似相识，脉脉不得语。
阙题::李白::朝披梦泽云，笠钓青茫茫。暮跨紫鳞去，海气侵肌凉。
长宁公主宅流杯::景龙文馆士::凭高瞰迥足怡心，菌阁桃源不暇寻。馀雪依林成玉树，残霙点岫即瑶岑。
长安书怀投知己（一作投邢员外）::李频::所学近雕虫，知难谒至公。徒随众人后，拟老一生中。间岁家书到，经荒世业空。心悬沧海断，梦与白云通。玉漏声连北，银河气极东。关门迢递月，禁苑寂寥鸿。地广身难束，时平道独穷。萧条苔长雨，淅沥叶危风。久愧干朝客，多惭别钓翁。因依非不忝，延荐况曾蒙。与善应无替，垂恩本有终。霜天摇落日，莫使逐孤蓬。
羁春::王勃::客心千里倦，春事一朝归。还伤北园里，重见落花飞。
赠上都紫极宫刘日新先生::李中::道德吾君重，含贞本去华。因知炼神骨，何必在烟霞。棋散庭花落，诗成海月斜。瀛洲旧仙侣，应许寄丹砂。
边思::张祜::苏武节旌尽，李陵音信稀。花当陇上发，人向陇头归。
贻从军行::储光羲::取胜小非用，来朝明光殿。东平不足先，梦出凤林间。梦还沧海阙，万里尽阴色。岂为我离别。马上吹笛起寒风，道傍舞剑飞春雪。男儿悬弧非一日，君去成高节。
喜无可上人游山回::贾岛::一食复何如，寻山无定居。相逢新夏满，不见半年馀。听话龙潭雪，休传鸟道书。别来还似旧，白发日高梳。
紫薇花::白居易::紫薇花对紫微翁，名目虽同貌不同。独占芳菲当夏景，不将颜色托春风。浔阳官舍双高树，兴善僧庭一大丛。何似苏州安置处，花堂栏下月明中。
秋江::罗隐::秋江待晚潮，客思旆旌摇。细雨翻芦叶，高风却柳条。兵戈村落破，饥俭虎狼骄。吾土兼连此，离魂望里消。
苏州寒食日送人归觐::李频::江城寒食下，花木惨离魂。几宿投山寺，孤帆过海门。□声泼火雨，柳色禁烟村。定看堂高后，斑衣灭泪痕。
乌夜啼（一作乌栖曲）::刘商::绕树哑哑惊复栖，含烟碧树高枝齐。月明露湿枝亦滑，城上女墙西月低。愁人出户听乌啼，团团明月堕墙西。月中有桂树，日中有伴侣。何不上天去，一声啼到曙。
池上即事::白居易::移床避日依松竹，解带当风挂薜萝。钿砌池心绿蘋合，粉开花面白莲多。久阴新霁宜丝管，苦热初凉入绮罗。家酝瓶空人客绝，今宵争奈月明何。
从军行二首::顾况::弭节结徒侣，速征赴龙城。单于近突围，烽燧屡夜惊。长弓挽满月，剑华霜雪明。远道百草殒，峭觉寒风生。风寒欲砭肌，争奈裘袄轻。回首家不见，候雁空中鸣。笳奏遝以哀，肃肃趣严程。寄语塞外胡，拥骑休横行。少年胆气粗，好勇万人敌。仗剑出门去，三边正艰厄。怒目时一呼，万骑皆辟易。杀人蓬麻轻，走马汗血滴。丑虏何足清，天山坐宁谧。不有封侯相，徒负幽并客。
送楚丘曲少府赴官::岑参::青袍美少年，黄绶一神仙。微子城东面，梁王苑北边。桃花色似马，榆荚小于钱。单父闻相近，家书早为传。
阊门即事::张继::耕夫召募逐楼船，春草青青万顷田。试上吴门窥郡郭，清明几处有新烟。
示弟::许浑::自尔出门去，泪痕长满衣。家贫为客早，路远得书稀。文字何人赏，烟波几日归。秋风正摇落，孤雁又南飞。
送裴二十端公使岭南::刘长卿::苍梧万里路，空见白云来。远国知何在，怜君去未回。桂林无叶落，梅岭自花开。陆贾千年后，谁看朝汉台。
愚公谷三首（青龙寺与黎昕戏题）::王维::愚谷与谁去，唯将黎子同。非须一处住，不那两心空。宁问春将夏，谁论西复东。不知吾与子，若个是愚公。吾家愚谷里，此谷本来平。虽则行无迹，还能响应声。不随云色暗，只待日光明。缘底名愚谷，都由愚所成。借问愚公谷，与君聊一寻。不寻翻到谷，此谷不离心。行处曾无险，看时岂有深。寄言尘世客，何处欲归临。
酬从侄再看诗本（一作酬从侄借诗本）::王建::眼暗没功夫，慵来剪刻粗。自看花样古，称得少年无。
同张将蓟门观灯::孟浩然::异俗非乡俗，新年改故年。蓟门看火树，疑是烛龙燃。
杂句 其十三::庞蕴::心依真智，理逐心行。理智无碍，心亦无生。迷即有我，悟即无情。通达大智，诸法不成。五神无主，六国安宁。七死弗受，八镜圆明。随宜善化，总合佛经。过即已过，更莫再寻。现在不住，念念勿侵。未来未至，亦莫预斟。既无三世，心同佛心。依空默用，即是行深。无有少法，触目平任。无戒可持，无垢可净。洞达虚心，法无寿命。若能如是，圆通究竟。
后汉门。再吟::周昙::咸怨刑科有党偏，耕夫无不事戎旃。是时老幼饥号处，一斛黄禾五百千。
山居即事::顾况::下泊降茅仙，萧闲隐洞天。杨君闲上法，司命驻流年。崦合桃花水，窗分柳谷烟。抱孙堪种树，倚杖问耘田。世事休相扰，浮名任一边。由来谢安石，不解饮灵泉。
过楚宫::李商隐::巫峡迢迢旧楚宫，至今云雨暗丹枫。 微生尽恋人间乐，只有襄王忆梦中。
句::陈通方::应念路傍憔悴翼，昔年乔木幸同迁。（《纪事》云：通方登第，与王播同年。播年五十六，通方甚少。因期集，抚播背曰：王老奉赠一第，言其日暮途远。及第同赠官也，播恨之。后通方丁家艰，辛苦万状。播为正郎，判盐铁。通方穷悴，求之，即不甚给。时李虚中为副使，方以诗求为汲引云云。播不得已，荐为江西院官）
同刘给事城南宴集::张说::水竹幽闲地，簪缨近侍臣。雍容乘暇日，潇洒出嚣尘。树对思朋鸟，池深入养鳞。管弦高逐吹，歌舞妙含春。老子叨专席，欢邀隔缙绅。此中情不浅，遥寄赏心人。
咸阳览古::沈佺期::咸阳秦帝居，千载坐盈虚。版筑林光尽，坛场霤听疏。野桥疑望日，山火类焚书。唯有骊峰在，空闻厚葬馀。
月下会徐十一草堂::韦应物::空斋无一事，岸帻故人期。暂辍观书夜，还题玩月诗。远钟高枕后，清露卷帘时。暗觉新秋近，残河欲曙迟。
送友人归江南::崔涂::渚田芳草遍，共忆故山春。独往沧洲暮，相看白发新。定过林下寺，应见社中人。只恐东归后，难将鸥鸟亲。
赠草堂宗密上人::白居易::吾师道与佛相应，念念无为法法能。口藏宣传十二部，心台照耀百千灯。尽离文字非中道，长住虚空是小乘。少有人知菩萨行，世间只是重高僧。
句::徐商::萍聚只因今日浪，荻斜都为夜来风。
酬比部杨员外暮宿琴台朝跻书阁率尔见赠之作（卢照邻）::王维::旧简拂尘看，鸣琴候月弹。桃源迷汉姓，松树有秦官。空谷归人少，青山背日寒。羡君栖隐处，遥望白云端。
萧宅二三子赠答诗二十首。井请客::卢仝::我生天地间，颇是往还数。已效炊爨劳，我亦不愿住。君有造化力，在君一降顾。我愿拔黄泉，轻举随君去。
金铜仙人辞汉歌::李贺::魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。
游烂柯山 其三::薛戎::二仙行自适，日月徒迁徙。不语寄手谈，无心引樵子。蒙分一丸药，相偶穷年祀。
筹笔驿::罗隐::抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯余岩下多情水，犹解年年傍驿流。
花发上林::独孤授::上苑韶容早，芳菲正吐花。无言向春日，闲笑任年华。润色笼轻霭，晴光艳晚霞。影连千户竹，香散万人家。幸绕楼台近，仍怀雨露赊。愿君垂采摘，不使落风沙。
琵琶::元稹::学语胡儿撼玉玲，甘州破里最星星。使君自恨常多事，不得工夫夜夜听。
李白名许云封谜::佚名::树下彼何人，不语真吾好。语若及日中，烟霏谢成宝。
赠徐安宜::李白::白田见楚老，歌咏徐安宜。制锦不择地，操刀良在兹。清风动百里，惠化闻京师。浮人若云归，耕种满郊岐。川光净麦陇，日色明桑枝。讼息但长啸，宾来或解颐。青橙拂户牖，白水流园池。游子滞安邑，怀恩未忍辞。翳君树桃李，岁晚托深期。
集梁耿开元寺所居院::刘长卿::到君幽卧处，为我扫莓苔。花雨晴天落，松风终日来。路经深竹过，门向远山开。岂得长高枕，中朝正用才。
庭中初植松桂，鲁望偶题，奉和次韵::皮日休::毵毵绿发垂轻露，猎猎丹华动细风。恰似青童君欲会，俨然相向立庭中。
有所思（一作长相思）::王贞白::芙蓉出水时，偶尔便分离。自此无因见，长教挂所思。残春不入梦，芳信欲传谁。寂寞秋堂下，空吟小谢诗。
陪元侍御游支硎山寺::刘长卿::支公去已久，寂寞龙华会。古木闭空山，苍然暮相对。林峦非一状，水石有馀态。密竹藏晦明，群峰争向背。峰峰带落日，步步入青霭。香气空翠中，猿声暮云外。留连南台客，想像西方内。因逐溪水还，观心两无碍。
湖亭晚归::白居易::尽日湖亭卧，心闲事亦稀。起因残醉醒，坐待晚凉归。松雨飘藤帽，江风透葛衣。柳堤行不厌，沙软絮霏霏。
奉和太子纳妃太平公主出降::刘祎之::梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，彩旆引仙虹。
宿青云驿::吴融::苍黄负谴走商颜，保得微躬出武关。今夜青云驿前月，伴吟应到落西山。
天津桥::刘叉::洛阳宫阙照天地，四面山川无毒气。谁令汉祖都秦关，从此奸雄转相炽。
武功县中作三十首 其二十::姚合::宦名浑不计，酒熟且开封。晴月销灯色，寒天挫笔锋。惊禽时并起，闲客数相逢。旧国萧条思，青山隔几重。
赠江西周大夫::陈陶::否极生大贤，九元降灵气。独立正始风，蔚然中兴瑞。渊伦照三古，磊落涵泾渭。真貌月悬秋，雄词雷出地。具瞻先皇宠，欲践东华贵。咫尺时不来，千秋鼎湖泪。因分三辅职，进领南平位。报政黄霸惭，提兵吕蒙醉。岁星临斗牛，水国嘉祥至。不独苍生苏，仍兼六驺喜。恭闻庙堂略，欲断匈奴臂。刬释自宸衷，平戍在连帅。时康簪笏冗，世梗忠良议。丘壑非无人，松香有私志。三朝倚天剑，十万浮云骑。可使河曲清，群公信儿戏。沧溟用谦德，百谷走童稚。禦众付深人，参筹须伟器。他年蓬荜贱，愿附鹓鸾翅。
感遇四首::李白::吾爱王子晋，得道伊洛滨。金骨既不毁，玉颜长自春。可怜浮丘公，猗靡与情亲。举首白日间，分明谢时人。二仙去已远，梦想空殷勤。可叹东篱菊，茎疏叶且微。虽言异兰蕙，亦自有芳菲。未泛盈樽酒，徒沾清露辉。当荣君不采，飘落欲何依。昔余闻姮娥，窃药驻云发。不自娇玉颜，方希炼金骨。飞去身莫返，含笑坐明月。紫宫夸蛾眉，随手会凋歇。宋玉事楚王，立身本高洁。巫山赋彩云，郢路歌白雪。举国莫能和，巴人皆卷舌。一感登徒言，恩情遂中绝。
寄无可上人::贾岛::僻寺多高树，凉天忆重游。磬过沟水尽，月入草堂秋。穴蚁苔痕静，藏蝉柏叶稠。名山思遍往，早晚到嵩丘。
嘉陵江::薛逢::备问嘉陵江水湄，百川东去尔西之。但教清浅源流在，天路朝宗会有期。
云安公主出降杂咏催妆二首::陆畅::天上琼花不避秋，今宵织女嫁牵牛。万人惟待乘鸾出，乞巧齐登明月楼。少妆银粉饰金钿，端正天花贵自然。闻道禁中时节异，九秋香满镜台前。
送醉画王处士::李洞::几年乘兴住南吴，狂醉兰舟夜落湖。别后鹤毛描转细，近来牛角饮还粗。同餐夏果山何处，共钓秋涛石在无。关下相逢怪予老，篇章役思绕寰区。
次韵枢言龙图得请洞霄之作::朱长文::平生气节薄青云，不任机心只任真。金为散多虚越橐，衣从洗净远京尘。吟随猿鹤沧洲晚，醉赏莺花茂苑春。仰止高贤同里闬，扫门羞未效前人。
题宿禅师院::贯休::身闲心亦然，如此已多年。语淡不著物，茶香别有泉。古衣和藓衲，新偈几人传。时说秋归梦，孤峰在海边。
病孔雀::皮日休::烟花虽媚思沈冥，犹自抬头护翠翎。强听紫箫如欲舞，困眠红树似依屏。因思桂蠹伤肌骨，为忆松鹅损性灵。尽日春风吹不起，钿毫金缕一星星。
江南逢李先辈::杜荀鹤::李杜复李杜，彼时逢此时。干戈侵帝里，流落向天涯。岁月消于酒，平生断在诗。怀才不得志，只恐满头丝。
送黄秀才::李中::雨馀飞絮乱，相别思难任。酒罢河桥晚，帆开烟水深。蟾宫须展志，渔艇莫牵心。岐路从兹远，双鱼信勿沈。
偶作::李郢::一杯正发吟哦兴，两盏还生去住愁。何似全家上船去，酒旗多处即淹留。
菩萨蛮 其十::温庭筠::宝函钿雀金鸂鶒，沈香阁上吴山碧。杨柳又如丝，驿桥春雨时。画楼音信断，芳草江南岸。鸾镜与花枝，此情谁得知。
春山夜月::于良史::春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
琪树下因吟六韵呈先达者::刘驾::举世爱嘉树，此树何人识。清秋远山意，偶向亭际得。奇柯交若斗，珍叶密如织。尘中尚青葱，更想尘外色。所宜巢三鸟，影入瑶池碧。移根岂无时，一问紫烟客。
三月三日寄诸弟兼怀崔都水::韦应物::暮节看已谢，兹晨愈可惜。风澹意伤春，池寒花敛夕。对酒始依依，怀人还的的。谁当曲水行，相思寻旧迹。
七言嚵语联句::颜真卿::拈饣追舐指不知休，--李崿欲炙侍立涎交流。--颜真卿过屠大嚼肯知羞，--皎然食店门外强淹留。--张荐
赠柏岩老人::钱起::日与麋鹿群，贤哉买山叟。庞眉忽相见，避世一何久。林栖古崖曲，野事佳春后。瓠叶覆荆扉，栗苞垂瓮牖。独歌还独酌，不耕亦不耦。硗田隔云溪，多雨长稂莠。烟霞得情性，身世同刍狗。寄谢营道人，天真此翁有。
贻鼓吹李丞，时信安王北伐，李公王之所器者也::储光羲::北伐昧天造，王师示有征。辕门统元律，帝室命宗英。灵威方首事，仗钺按边城。膏雨被春草，黄云浮太清。文儒托后乘，武旅趋前旌。出车发西洛，营军临北平。曰予深固陋，志气颇纵横。尝思骠骑幕，愿逐嫖姚兵。惟贤美无度，海内依扬声。河间旧相许，车骑日逢迎。折节下谋士，深心论客卿。忠言虽未列，庶以知君诚。
杂诗::张彪::富贵多胜事，贫贱无良图。上德兼济心，中才不如愚。商者多巧智，农者争膏腴。儒生未遇时，衣食不自如。久与故交别，他荣我穷居。到门懒入门，何况千里馀。君子有褊性，矧乃寻常徒。行行任天地，无为强亲疏。
铜雀妓二首::王勃::金凤邻铜雀，漳河望邺城。君王无处所，台榭若平生。舞席纷何就，歌梁俨未倾。西陵松槚冷，谁见绮罗情。妾本深宫妓，层城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。
宿一公精舍::温庭筠::夜阑黄叶寺，瓶锡两俱能。松下石桥路，雨中山殿灯。茶炉天姥客，棋席剡溪僧。还笑长门赋，高秋卧茂陵。
安语::权德舆::岩岩五岳镇方舆，八极廓清氛祲除。挥金得谢归里闾，象床角枕支体舒。
冀州客舍酒酣贻王绮寄题南楼（时王子欲应制举西上）::岑参::夫子傲常调，诏书下征求。知君欲谒帝，秣马趋西周。逸足何駸駸，美声实风流。学富赡清词，下笔不能休。君家一何盛，赫奕难为俦。伯父四五人，同时为诸侯。忆昨始相值，值君客贝丘。相看复乘兴，携手到冀州。前日在南县，与君上北楼。野旷不见山，白日落草头。客舍梨花繁，深花隐鸣鸠。南邻新酒熟，有女弹箜篌。醉后或狂歌，酒醒满离忧。主人不相识，此地难淹留。吾庐终南下，堪与王孙游。何当肯相寻，澧上一孤舟。
劝善吟（醉会中赠郭行馀）::孟郊::瘦郭有志气，相哀老龙钟。劝我少吟诗，俗窄难尔容。一口百味别，况在醉会中。四座正当喧，片言何由通。顾余昧时调，居止多疏慵。见书眼始开，闻乐耳不聪。视听互相隔，一身且莫同。天疾难自医，诗癖将何攻。见君如见书，语善千万重。自悲咄咄感，变作烦恼翁。烦恼不可欺，古剑涩亦雄。知君方少年，少年怀古风。藏书拄屋脊，不惜与凡聋。我愿拜少年，师之学崇崇。从他笑为矫，矫善亦可宗。
寒食日作::徐铉::厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。
放猿::许浑::殷勤解金锁，昨夜雨凄凄。山浅忆巫峡，水寒思建溪。远寻红树宿，深向白云啼。好觅来时路，烟萝莫共迷。
别李常侍::贯休::楚水和烟海浪通，又擎杯锡去山东。道情虽拟攀孤鹤，诗业那堪至远公。梦入深云香雨滴，吟搜残雪石林空。朱门再到知何日，一片征帆万里风。
勉诗僧::齐己::莫把毛生刺，低佪谒李膺。须防知佛者，解笑爱名僧。道性宜如水，诗情合似冰。还同莲社客，联唱绕香灯。
观送葬::欧阳詹::何事悲酸泪满巾，浮生共是北邙尘。他时不见北山路，死者还曾哭送人。
官庄春暝::潘纬::一径掩蒿蓬，孤村烟霭中。鸣蛙出水曲，宿鸟隐花丛。高树留残照，遥山映暮空。无人伴幽兴，招月听丝桐。
喜辱韩十四郎中书兼封近诗示代书题赠::独孤及::各牵于役间游遨，独坐相思正郁陶。长跪读书心暂缓，短章投我曲何高。宦情缘木知非愿，王事敦人敢告劳。所叹在官成远别，徒言岏水才容舠.
别李赞侍御::王建::同受艰难骠骑营，半年中听揭枪声。草头送酒驱村乐，贼里看花著探兵。讲易工夫寻已圣，说诗门户别来情。荐书自入无消息，卖尽寒衣却出城。
塞上::司空图::万里隋城在，三边虏气衰。沙填孤障角，烧断故关碑。马色经寒惨，雕声带晚悲。将军正闲暇，留客换歌辞。
鸦九剑－思决壅也::白居易::欧冶子死千年后，精灵闇授张鸦九。鸦九铸剑吴山中，天与日时神借功。金铁腾精火翻焰，踊跃求为镆铘剑。剑成未试十馀年，有客持金买一观。谁知闭匣长思用，三尺青蛇不肯蟠。客有心，剑无口，客代剑言告鸦九。君勿矜我玉可切，君勿夸我钟可刜.不如持我决浮云，无令漫漫蔽白日。为君使无私之光及万物，蛰虫昭苏萌草出。
池::李峤::日落天泉暮，烟虚习池静。镜潭明月辉，锦帻流霞景。花摇仙凤色，云浮濯龙影。欲识江湖心，秋来赋潘省。
咏怀::白居易::高人乐丘园，中人慕官职。一事尚难成，两途安可得。遑遑干世者，多苦时命塞。亦有爱闲人，又为穷饿逼。我今幸双遂，禄仕兼游息。未尝羡荣华，不省劳心力。妻孥与婢仆，亦免愁衣食。所以吾一家，面无忧喜色。
连雨::白居易::风雨闇萧萧，鸡鸣暮复朝。碎声笼苦竹，冷翠落芭蕉。水鸟投檐宿，泥蛙入户跳。仍闻蕃客见，明日欲追朝。
蓝田溪杂咏二十二首 其六 洞仙谣::钱起::几转到青山，数重度流水。秦人入云去，知向桃源里。
郪中感怀::刘驾::顷年曾住此中来，今日重游事可哀。忆得几家欢宴处，家家家业尽成灰。
满庭芳::吕岩::大道渊源，高真隐秘，风流岂可知闻。先天一气，清浊自然分。不识坎离颠倒，谁能辨、金木浮沉？幽微处，无中产有，涧畔虎龙吟¤壶中，真造化，天精地髓，阴魄阳魂。运周天水火，燮理寒温。十月脱胎丹就，除此外、皆是傍门。君知否，尘寰走遍，端的少知音。
送同落第者东归::李益::东门有行客，落日满前山。圣代谁知者，沧洲今独还。片云归海暮，流水背城闲。余亦依嵩颍，松花深闭关。
寄李十二白二十韵::杜甫::昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文采承殊渥，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负幽栖志，兼全宠辱身。剧谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣。几年遭鵩鸟，独泣向麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义陈。老吟秋月下，病起暮江滨。莫怪恩波隔，乘槎与问津。
半夜::韩偓::板閤数尊后，至今犹酒悲。一宵相见事，半夜独眠时。明朝窗下照，应有鬓如丝。
赞观音势至二菩萨::释岸::观音助远接，势至辅遥迎。宝瓶冠上显，化佛顶前明。俱游十方刹，持华候九生。愿以慈悲手，提奖共西行。
观校猎，上淮西相公::刘长卿::龙骧校猎邵陵东，野火初烧楚泽空。师事黄公千战后，身骑白马万人中。笳随晚吹吟边草，箭没寒云落塞鸿。三十拥旄谁不羡，周郎少小立奇功。
闲居赠友::韦应物::补吏多下迁，罢归聊自度。园庐既芜没，烟景空澹泊。闲居养痾瘵，守素甘葵藿。颜鬓日衰耗，冠带亦寥落。青苔已生路，绿筠始分箨。夕气下遥阴，微风动疏薄。草玄良见诮，杜门无请托。非君好事者，谁来顾寂寞。
喜钱左丞再除华州，以诗伸贺::白居易::左辖辍中台，门东委上才。彤襜经宿到，绛帐及春开。民望恳难夺，天心慈易回。那知不隔岁，重借寇恂来。
少年行::韩翃::千点斓斒玉勒骢，青丝结尾绣缠騣.鸣鞭晓出章台路，叶叶春衣杨柳风。
郊庙歌辞。享太庙乐章。永和::佚名::眇嘉乐，授灵爽。感若来，思如往。休气散，回风上。返寂寞，还惚恍。怀灵驾，结空想。
古风其五十三::李白::战国何纷纷。兵戈乱浮云。赵倚两虎斗。晋为六卿分。奸臣欲窃位。树党自相群。果然田成子。一旦杀齐君。
放歌行::邵谒::龟为秉灵亡，鱼为弄珠死。心中自有贼，莫怨任公子。屈原若不贤，焉得沉湘水。
送李翥游江外::岑参::相识应十载，见君只一官。家贫禄尚薄，霜降衣仍单。惆怅秋草死，萧条芳岁阑。且寻沧洲路，遥指吴云端。匹马关塞远，孤舟江海宽。夜眠楚烟湿，晓饭湖山寒。砧净红鲙落，袖香朱橘团。帆前见禹庙，枕底闻严滩。便获赏心趣，岂歌行路难。青门须醉别，少为解征鞍。
送南卓归京::贾岛::残春别镜陂，罢郡未霜髭。行李逢炎暑，山泉满路岐。云藏巢鹤树，风触啭莺枝。三省同虚位，双旌带去思。入城宵梦后，待漏月沉时。长策并忠告，从容写玉墀。
郊居作::殷尧藩::碧树浓阴护短垣，苍江春暖渚凫喧。买鱼试唤鸣榔艇，寻鹤因行隔垄村。生理何凭文是业，世情纵遣酒盈樽。相逢谓我迂疏甚，欲辨还憎恐失言。
雷公::韩偓::闲人倚柱笑雷公，又向深山霹怪松。必若有苏天下意，何如惊起武侯龙。
送三十叔赴任晋陵（心字）::权德舆::春云结暮阴，侍坐捧离襟。黄绶轻装去，青门芳草深。十年尘右职，三径寄遐心。便道停桡处，应过旧竹林。
咏史诗。渑池::胡曾::日照荒城芳草新，相如曾此挫强秦。能令百二山河主，便作樽前击缶人。
奉和韩晋公晦日呈诸判官::顾况::江南无处不闻歌，晦日中军乐更多。不是风光催柳色，却缘威令动阳和。
途中有怀::骆宾王::眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
唐大飨拜洛乐章。通和::武则天::皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。
桂江::曹松::未识佳人寻桂水，水云先解傍壶觞。笋林次第添斑竹，雏鸟参差护锦囊。乳洞此时连越井，石楼何日到仙乡。如飞似堕皆青壁，画手不强元化强。
弦歌行::孟郊::驱傩击鼓吹长笛，瘦鬼染面惟齿白。暗中崒崒拽茅鞭，倮足朱裈行戚戚。相顾笑声冲庭燎，桃弧射矢时独叫。
饯校书叔云::李白::少年费白日，歌笑矜朱颜。不知忽已老，喜见春风还。惜别且为欢，裴回桃李间。看花饮美酒，听鸟临晴山。向晚竹林寂，无人空闭关。
制履赠杨达::姚月华::金刀剪紫绒，与郎作轻履。愿化双仙凫，飞来入闺里。
东溪种柳::白居易::野性爱栽植，植柳水中坻。乘春持斧斫，裁截而树之。长短既不一，高下随所宜。倚岸埋大干，临流插小枝。松柏不可待，楩楠固难移。不如种此树，此树易荣滋。无根亦可活，成阴况非迟。三年未离郡，可以见依依。种罢水边憩，仰头闲自思。富贵本非望，功名须待时。不种东溪柳，端坐欲何为。
云::徐夤::漠漠沈沈向夕晖，苍梧巫峡两相依。天心白日休空蔽，海上故山应自归。似盖好临千乘载，如罗堪剪六铢衣。为霖须救苍生旱，莫向西郊作雨稀。
薛舍人使君观察韩判官侍御许雨晴到所居既霁先呈即事::欧阳詹::江皋昨夜雨收梅，寂寂衡门与钓台。西岛落花随水至，前山飞鸟出云来。观风驷马能言驻，行县双旌许暂回。岂不偶然聊为竹，空令石径扫莓苔。
重经昭陵::杜甫::草昧英雄起，讴歌历数归。风尘三尺剑，社稷一戎衣。翼亮贞文德，丕承戢武威。圣图天广大，宗祀日光辉。陵寝盘空曲，熊罴守翠微。再窥松柏路，还见五云飞。
经友生坟::贯休::多君坟在此，令我过悲凉。可惜为人好，刚须被数将。白云从冢出，秋草为谁荒。不觉频回首，西风满白杨。
不把渔竿::徐夤::不把渔竿不灌园，策筇吟绕绿芜村。得争野老眠云乐，倍感闽王与善恩。鸟趁竹风穿静户，鱼吹烟浪喷晴轩。何人买我安贫趣，百万黄金未可论。
题西白涧::韩愈::太行之下清且浅，一水盘桓纡山转。千峰万壑不可数，异草幽花几曾见。波中白日隐出明，风翻不动浮云轻。翠峦玉女下双鹤，笑倚秋练开新晴。又疑武陵溪上原，桃花溪尽空潺湲。幽泉间复逗岩侧，喷珠漱玉相交喧。群猿见之走绝壁，缘峰虚梯弗劳力。鸣禽回面背人飞，为是从来不相识。杖藜因贪仰面看，碍石牵萝错移屐。路穷屈曲疑欲回，迤逦屏开一重碧。残樽遇坐酒即倾，旋摘山果都无名。题诗且欲尽佳句，能歌翻咏仙难成。天门幽深十里西，无奈落日催人归。谁能可属天宫事，为我乞取须臾期。上天无梯日不顾，牢落归来坛未暮。闭门下马一衾寒，梦想魂驰在何处。
奉赠萧二十使君::杜甫::惜在严公幕，俱为蜀使臣。艰危参大府，前后间清尘。起草鸣先路，乘槎动要津。王凫聊暂出，萧雉只相驯。终始任安义，荒芜孟母邻。联翩匍匐礼，意气死生亲。张老存家事，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图乃矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益沾巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。
翰林作::刘邺::曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。
过萧关::张蠙::出得萧关北，儒衣不称身。陇狐来试客，沙鹘下欺人。晓戍残烽火，晴原起猎尘。边戎莫相忌，非是霍家亲。
题胜上人山房::张祜::清昼房廊山半开，一瓶新汲洒莓苔。古松百尺始生叶，飒飒风声天上来。
诗偈 其五十::庞蕴::护身须是杀，杀尽始安居。会得个中意，铁船水上浮。
答王十二寒夜独酌有怀::李白::昨夜吴中雪，子猷佳兴发。万里浮云卷碧山，青天中道流孤月。孤月沧浪河汉清，北斗错落长庚明。怀余对酒夜霜白，玉床金井冰峥嵘。人生飘忽百年内，且须酣畅万古情。君不能狸膏金距学斗鸡，坐令鼻息吹虹霓。君不能学哥舒，横行青海夜带刀，西屠石堡取紫袍。吟诗作赋北窗里，万言不直一杯水。世人闻此皆掉头，有如东风射马耳。鱼目亦笑我，谓与明月同。骅骝拳跼不能食，蹇驴得志鸣春风。《折杨》《黄华》合流俗，晋君听琴枉《清角》。《巴人》谁肯和《阳春》，楚地犹来贱奇璞。黄金散尽交不成，白首为儒身被轻。 一谈一笑失颜色，苍蝇贝锦喧谤声。曾参岂是杀人者？谗言三及慈母惊。与君论心握君手，荣辱于余亦何有？孔圣犹闻伤凤麟，董龙更是何鸡狗！一生傲岸苦不谐，恩疏媒劳志多乖。严陵高揖汉天子，何必长剑拄颐事玉阶。达亦不足贵，穷亦不足悲。韩信羞将绛灌比，祢衡耻逐屠沽儿。君不见李北海，英风豪气今何在！君不见裴尚书，土坟三尺蒿棘居！少年早欲五湖去，见此弥将钟鼎疏。
麟中寓居寄蒲中友人::薛能::萧条秋雨地，独院阻同群。一夜惊为客，多年不见君。边心生落日，乡思羡归云。更在相思处，子规灯下闻。
谢王连州送海阳图::李涉::谢家为郡实风流，画得青山寄楚囚。惊起草堂寒气晚，海阳潮水到床头。
牛相公林亭雨后偶成::刘禹锡::飞雨过池阁，浮光生草树。新竹开粉奁，初莲爇香注。野花无时节，水鸟自来去。若问知境人，人间第一处。
咏廿四气诗 处暑七月中::元稹::向来鹰祭鸟，渐觉白藏深。叶下空惊吹，天高不见心。气收禾黍熟，风静草虫吟。缓酌樽中酒，容调膝上琴。
题嘉祥殿南溪印禅师壁画影堂::卢纶::双屐参差锡杖斜，衲衣交膝对天花。瞻容悟问修持劫，似指前溪无数沙。
哭韩绰::杜牧::平明送葬上都门，绋翣交横逐去魂。归来冷笑悲身事，唤妇呼儿索酒盆。
东征答朝臣相送::陈子昂::平生白云意，疲苶愧为雄。君王谬殊宠，旌节此从戎。挼绳当系虏，单马岂邀功。孤剑将何托，长谣塞上风。
明冰篇::富嘉谟::北陆苍茫河海凝，南山阑干昼夜冰，素彩峨峨明月升。深山穷谷不自见，安知采斫备嘉荐，阴房涸沍掩寒扇。阳春二月朝始暾，春光潭沱度千门，明冰时出御至尊。彤庭赫赫九仪备，腰玉煌煌千官事，明冰毕赋周在位。忆昨沙漠寒风涨，昆仑长河冰始壮，漫汗崚嶒积亭障。嗈嗈鸣雁江上来，禁苑池台冰复开，摇青涵绿映楼台。豳歌七月王风始，凿冰藏用昭物轨，四时不忒千万祀。
寄释子良史酒::韦应物::秋山僧冷病，聊寄三五杯。应泻山瓢里，还寄此瓢来。
秋中寄崔道士::姚合::贫居雀喧噪，况乃静巷陌。夜眠睡不成，空庭闻露滴。旁有一杯酒，欢然如对客。月光久逾明，照得笔墨白。平生志舒豁，难可似兹夕。四肢得自便，虽劳不为役。故人山中住，善治活身策。五谷口不尝，比僧更闲寂。我今暂得安，自谓脱幽戚。君身长逍遥，日月争老得。
湘夫人祠（即黄陵庙）::杜甫::肃肃湘妃庙，空墙碧水春。虫书玉佩藓，燕舞翠帷尘。晚泊登汀树，微馨借渚蘋.苍梧恨不尽，染泪在丛筠。
过唐校书书斋::贾岛::池满风吹竹，时时得爽神。声齐雏鸟语，画卷老僧真。月出行几步，花开到四邻。江湖心自切，未可挂头巾。
奉和圣制送张说巡边::徐知仁::圣德膺三统，皇恩被八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鞞鼓鼋鼍振，旌旗鸟兽悬。由来词翰手，今见勒燕然。
嵩山十志十首·云锦淙::卢鸿一::水攒冲兮石丛耸，焕云锦兮喷汹涌。苔駮荦兮草夤缘，芳幂幂兮濑溅溅。石攒丛兮云锦淙，波连珠兮文沓绛。有洁冥者媚此幽，漱灵液兮乐天休，实获我心兮夫何求。
蛩::李中::月冷莎庭夜已深，百虫声外有清音。诗情正苦无眠处，愧尔阶前相伴吟。
七夕歌::刘言史::星寥寥兮月细轮，佳期可想兮不可亲。云衣香薄妆态新，彩輧悠悠度天津。玉幌相逢夜将极，妖红惨黛生愁色。寂寞低容入旧机，歇著金梭思往夕。人间不见因谁知，万家闺艳求此时。碧空露重彩盘湿，花上乞得蜘蛛丝。
春雪::李建勋::随风竟日势漫漫，特地繁于故岁看。幽榭冻黏花屋重，短檐斜湿燕巢寒。闲听不寐诗魂爽，净吃无厌酒肺干。莫道便为桑麦药，亦胜焦涸到春残。
上阳水窗旬宴得移字韵::张九龄::河汉非应到，汀洲忽在斯。仍逢帝乐下，如逐海槎窥。春赏时将换，皇恩岁不移。今朝游宴所，莫比天泉池。
古风其四十::李白::凤饥不啄粟。所食唯琅玕。焉能与群鸡。刺蹙争一餐。朝鸣昆丘树。夕饮砥柱湍。归飞海路远。独宿天霜寒。幸遇王子晋。结交青云端。怀恩未得报。感别空长叹。
雪夜与友生同宿晓寄近邻::温庭筠::闭门群动息，积雪透疏林。有客寒方觉，无声晓已深。正繁闻近雁，并落起栖禽。寂寞寒塘路，怜君独阻寻。
送孙德谕罢官往黔州（孙父曾牧此州，因寄家也）::苗发::中岁分符典石城，两朝趋陛谒承明。阙下昨承归老疏，天南今切去乡情。亲知握手三秋别，几杖扶身万里行。伯道暮年无嗣子，欲将家事托门生。
送句容王少府簿领赴上都::权德舆::上国路绵绵，行人候晓天。离亭绿绮奏，乡树白云连。江露湿征袂，山莺宜泊船。春风若为别，相顾起尊前。
涧松::崔涂::寸寸凌霜长劲条，路人犹笑未干霄。南园桃李虽堪羡，争奈春残又寂寥。
乞酒::姚合::闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。
奉和春日幸望春宫应制::李乂::东城结宇敞千寻，北阙回舆具四临。丽日祥烟承罕毕，轻荑弱草藉衣簪。秦商重沓云岩近，河渭萦纡雾壑深。谬接鹓鸿陪赏乐，还欣鱼鸟遂飞沉。
登金山寺::张祜::古今斯岛绝，南北大江分。水阔吞沧海，亭高宿断云。返潮千涧落，啼鸟半空闻。皆是登临处，归航酒半醺。
对雪献薛常侍::韦庄::琼林瑶树忽珊珊，急带西风下晚天。皓鹤褵褷飞不辨，玉山重叠冻相连。松装粉穗临窗亚，水结冰锥簇溜悬。门外寒光利如剑，莫推红袖诉金船。
重经冯家旧里::唐彦谦::冯家旧宅闭柴关，修竹犹存潏水湾。应系星辰天上去，不留英骨葬人间。
与贾至舍人于龙兴寺剪落梧桐枝望灉湖::李白::剪落青梧枝，灉湖坐可窥。雨洗秋山净，林光澹碧滋。水闲明镜转，云绕画屏移。千古风流事，名贤共此时。
赠郑仁规::方干::一石雄才独占难，应分二斗借人寰。澄心不出风骚外，落笔全归教化间。莲幕未来须更聘，桂枝才去即先攀。可怜丽句能飞动，荀宋精灵亦厚颜。
过洛阳城::于武陵::古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
答玄士::卓英英::数载幽栏种牡丹，裹香包艳待神仙。神仙既有丹青术，携取何妨入洞天。
春秋战国门。再吟::周昙::戏问将何对所耽，滑稽无骨是常谭。昔时王者皆通四，近见君王只好三。
梁王宅侍宴应制同用风字::韦安石::梁园开胜景，轩驾动宸衷。早荷承湛露，修竹引薰风。九酝倾钟石，百兽协丝桐。小臣陪宴镐，献寿奉维嵩。
陪张湖南宴望岳楼，稹为监察御史张中丞知杂事::元稹::观象楼前奉末班，绛峰只似殿庭间。今日高楼重陪宴，雨笼衡岳是南山。
读句践传::吕温::丈夫可杀不可羞，如何送我海西头。更生更聚终须报，二十年间死即休。
赠索处士::谭用之::不将桂子种诸天，长得寻君水石边。玄豹夜寒和雾隐，骊龙春暖抱珠眠。山中宰相陶弘景，洞里真人葛稚川。一度相思一惆怅，水寒烟澹落花前。
园中时蔬尽皆锄理唯秋兰数本委而不顾彼虽一物有足悲者遂赋二章 其一::张九龄::场藿已成岁，园葵亦向阳。兰时独不偶，露节渐无芳。旨异菁为蓄，甘非蔗有浆。人多利一饱，谁复惜馨香。
枯树::韩愈::老树无枝叶，风霜不复侵。腹穿人可过，皮剥蚁还寻。寄托惟朝菌，依投绝暮禽。犹堪持改火，未肯但空心。
汉宫词::陆龟蒙::招灵阁上霓旌绝，柏梁台中珠翠稠。一身三十六宫夜，露滴玉盘青桂秋。
同皇甫侍御斋中春望见示之作::独孤及::望远思归心易伤，况将衰鬓偶年光。时攀芳树愁花尽，昼掩高斋厌日长。甘比流波辞旧浦，忍看新草遍横塘。因君赠我江枫咏，春思如今未易量。
晚秋长沙蔡五侍御饮筵，送殷六参军归澧州觐::杜甫::佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。
句::苐五琦::阴天闻断雁，夜浦送归人。
时人为刘毕语::不详::刘郎中松树孤标，毕庶子松根绝妙。
同州端午::殷尧藩::鹤发垂肩尺许长，离家三十五端阳。 儿童见说深惊讶，却问何方是故乡。
洛中春游呈诸亲友::白居易::莫叹年将暮，须怜岁又新。府中三遇腊，洛下五逢春。春树花珠颗，春塘水麹尘。春娃无气力，春马有精神。并辔鞭徐动，连盘酒慢巡。经过旧邻里，追逐好交亲。笑语销闲日，酣歌送老身。一生欢乐事，亦不少于人。
杂曲歌辞。急乐世::白居易::正抽碧线绣红罗，忽听黄莺敛翠蛾。秋思冬愁春恨望，大都不得意时多。
句::张籍::韩公国大贤，道德赫已闻。时出为阳山，尔区来趋奔。韩官迁掾曹，子随至荆门。韩入为博士，崎岖送归轮。（《送区弘》。《事文类聚》）。
宿四明山::施肩吾::黎洲老人命余宿，杳然高顶浮云平。下视不知几千仞，欲晓不晓天鸡声。
未央风::王建::五更先起玉阶东，渐入千门万户中。总向高楼吹舞袖，秋风还不及春风。
清明日与友人游玉粒塘庄::来鹄::几宿春山逐陆郎，清明时节好烟光。归穿细荇船头滑，醉踏残花屐齿香。风急岭云飘迥野，雨馀田水落方塘。不堪吟罢东回首，满耳蛙声正夕阳。
奉送宋中丞使河源::李端::东周遣戍役，才子欲离群。部领河源去，悠悠陇水分。笳声悲塞草，马首渡关云。辛苦逢炎热，何时及汉军。
西溪::李商隐::怅望西溪水，潺湲奈尔何。不惊春物少，只觉夕阳多。色染妖韶柳，光含窈窕萝。人间从到海，天上莫为河。凤女弹瑶瑟，龙孙撼玉珂。京华他夜梦，好好寄云波。
题胜上人山房::张祜::清昼房廊山半开，一瓶新汲洒莓苔。古松百尺始生叶，飒飒风声天上来。
诗::张怀瓘::向展右背，长伸左足。峻角一支，潜虚半腹。已放则留，无垂不缩。分若抵背，合还并目。似侧映斜，似斜附曲。覃精一字，工归自得。盈虚统视联行，妙在相承起伏。
郡中春宴，因赠诸客::白居易::仆本儒家子，待诏金马门。尘忝亲近地，孤负圣明恩。一旦奉优诏，万里牧远人。可怜岛夷帅，自称为使君。身骑牂牁马，口食涂江鳞。暗澹绯衫故，斓斑白发新。是时岁二月，玉历布春分。颁条示皇泽，命宴及良辰。冉冉趋府吏，蚩蚩聚州民。有如蛰虫鸟，亦应天地春。薰草席铺坐，藤枝酒注樽。中庭无平地，高下随所陈。蛮鼓声坎坎，巴女舞蹲蹲。使君居上头，掩口语众宾。勿笑风俗陋，勿欺官府贫。蜂巢与蚁穴，随分有君臣。
扬州怀古::李益::故国歌钟地，长桥车马尘。彭城阁边柳，偏似不胜春。
句::石文德::月沈湘浦冷，花谢汉宫秋。
真符女与申屠澄赠和诗（澄赠）::佚名::一尉惭梅福，三年愧孟光。此情何所喻，川上有鸳鸯。
咏萤::苏晋::的的黄金色，□□白玉辉。既能明自照，何用暗中飞。
赠东林白大师::李中::虎溪久驻灵踪，禅外诗魔尚浓。卷宿吟销永日，移床坐对千峰。苍苔冷锁幽径，微风闲坐古松。自说年来老病，出门渐觉疏慵。
奉和御制::吴融::岳寺清秋霁，宸游永日闲。霓旌森物外，凤吹落人间。玉漱穿城水，屏开对阙山。皆知圣情悦，丽藻洒芳兰。
送雷监赴阙庭::韦应物::才大无不备，出入为时须。雄藩精理行，秘府擢文儒。诏书忽已至，焉得久踟蹰。方舟趁朝谒，观者盈路衢。广筵列众宾，送爵无停迂。攀饯诚怆恨，贺荣且欢娱。长陪柏梁宴，日向丹墀趋。时方重右职，蹉跎独海隅。
春词::白居易::低花树映小妆楼，春入眉心两点愁。 斜倚栏干背鹦鹉，思量何事不回头。
郊庙歌辞。武后享清庙乐章十首。第十送神::佚名::大礼言毕，仙卫将归。莫申丹恳，空瞻紫微。
寄和水部马郎中题兴德驿，时昭义已平::李商隐::仙郎倦去心，郑驿暂登临。水色潇湘阔，沙程朔漠深。鹢舟时往复，鸥鸟恣浮沉。更想逢归马，悠悠岳树阴。
晚登龙门驿楼::许浑::鱼龙多处凿门开，万古人知夏禹材。青嶂远分从地断，洪流高泻自天来。风云有路皆烧尾，波浪无程尽曝腮。心感膺门身过此，晚山秋树独徘徊。
酬思黯戏赠同用狂字::白居易::钟乳三千两，金钗十二行。妒他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。
入关::曹邺::衡门亦无路，何况入西秦。灸病不得穴，徒为采艾人。
和宣武令狐相公郡斋对新竹::刘禹锡::新竹翛翛韵晓风，隔窗依砌尚蒙笼。数间素壁初开后，一段清光入坐中。欹枕闲看知自适，含毫朗咏与谁同。此君若欲长相见，政事堂东有旧丛。
题新榜（在浙幕，沈崧得新榜示题其末）::罗隐::黄土原边狡兔肥，犬如流电马如飞。灞陵老将无功业，犹忆当时夜猎归。
江头五咏 其四 花鸭::杜甫::花鸭无泥滓，阶前每缓行。羽毛知独立，黑白太分明。不觉群心妒，休牵众眼惊。稻粱沾汝在，作意莫先鸣。
谢兴公上人寄山水簇子::齐己::半幅古潺颜，看来心意闲。何须寻鸟道，即此出人间。巘暮疑啼狖，松深认掩关。知君远相惠，免我忆归山。
宫柳::韩偓::莫道秋来芳意违，宫娃犹似妒蛾眉。幸当玉辇经过处，不怕金风浩荡时。草色长承垂地叶，日华先动映楼枝。涧松亦有凌云分，争似移根太液池。
自遣诗三十首 其二十三::陆龟蒙::强梳蓬鬓整斜冠，片烛光微夜思阑。天意最饶惆怅事，单栖分付与春寒。
观杨瑗柘枝::张祜::促叠蛮鼍引柘枝，卷帘虚帽带交垂。紫罗衫宛蹲身处，红锦靴柔踏节时。微动翠蛾抛旧态，缓遮檀口唱新词。看看舞罢轻云起，却赴襄王梦里期。
浅井::方干::夜入明河星似少，曙摇澄碧扇风翻。细泉细脉难来到，应觉添瓶耗旧痕。
解忧::杜甫::减米散同舟，路难思共济。向来云涛盘，众力亦不细。呀坑瞥眼过，飞橹本无蒂。得失瞬息间，致远宜恐泥。百虑视安危，分明曩贤计。兹理庶可广，拳拳期勿替。
西阁曝日::杜甫::凛冽倦玄冬，负暄嗜飞阁。羲和流德泽，颛顼愧倚薄。毛发具自和，肌肤潜沃若。太阳信深仁，衰气欻有托。欹倾烦注眼，容易收病脚。流离木杪猿，翩跹山颠鹤。用知苦聚散，哀乐日已作。即事会赋诗，人生忽如昨。古来遭丧乱，贤圣尽萧索。胡为将暮年，忧世心力弱。
送人归上国::韦庄::送君江上日西斜，泣向江边满树花。若见青云旧相识，为言流落在天涯。
八月六日作四首::韩偓::日离黄道十年昏，敏手重开造化门。火帝动炉销剑戟，风师吹雨洗乾坤。左牵犬马诚难测，右袒簪缨最负恩。丹笔不知谁定罪，莫留遗迹怨神孙。金虎挻灾不复论，构成狂猘犯车尘。御衣空惜侍中血，国玺几危皇后身。图霸未能知盗道，饰非唯欲害仁人。黄旗紫气今仍旧，免使老臣攀画轮。簪裾皆是汉公卿，尽作锋铓剑血醒。显负旧恩归乱主，难教新国用轻刑。穴中狡兔终须尽，井上婴儿岂自宁。底事亦疑惩未了，更应书罪在泉扃。坐看包藏负国恩，无才不得预经纶。袁安坠睫寻忧汉，贾谊濡毫但过秦。威凤鬼应遮矢射，灵犀天与隔埃尘。堤防瓜李能终始，免愧于心负此身。
江陵府初试澄心如水::卢肇::丹心何所喻，唯水并清虚。莫测千寻底，难知一勺初。内明非有物，上善本无鱼。澹泊随高下，波澜逐卷舒。养蒙方浩浩，出险每徐徐。若灌情田里，常流尽不如。
奉和圣制过温汤::杨思玄::丰城观汉迹，温谷幸秦馀。地接幽王垒，涂分郑国渠。风威肃文卫，日彩镜雕舆。远岫凝氛重，寒丛对影疏。回瞻汉章阙，佳气满宸居。
送魏珪觐省::李群玉::木落楚色深，风高浪花白。送君飞一叶，鸟逝入空碧。猗欤白华秀，伤心倚门夕。不知云涨遥，万里看咫尺。萧萧青枫岸，去掩江山宅。离觞有黄花，节物助凄戚。潇湘入da桂，一路萦水石。烟萝拂行舟，玉濑锵枕席多君林泉趣，耽玩日成癖。长啸凌清晖，襟情当雪涤。登龙屈指内，飞誉甚籍籍。未折月中枝，宁随宋都鶂。曰余吞声地，举足伤瓦砾。见尔一开颜，温明乃珠璧。春风到云峤，把酒时相忆。豆蔻花入船，鹧鸪啼送客。飏天与瘴海，此去备沿历。珍重春官英，加餐数刀帛。
君子法天运::韩愈::君子法天运，四时可前知。小人惟所遇，寒暑不可期。利害有常势，取舍无定姿。焉能使我心，皎皎远忧疑。
书事寄万年厉员外::刘得仁::帝城皆剧县，令尹美居东。遂拜赵张下，暂离星象中。拥归从北阙，送上动南宫。紫禁黄山绕，沧溟素浐通。封疆亲日月，邑里出王公。赋税充天府，歌谣入圣聪。土膏寒麦覆，人海昼尘蒙。廨宇松连翠，朝街火散红。文场新桂茂，粉署旧兰崇。留客挥盈爵，抽毫咏早鸿。前驺潘岳贵，故里邵平穷。劝隐莲峰久，期耕树谷同。凫飞将去叶，剑气尚埋丰。何必华阴土，方垂拂拭功。
