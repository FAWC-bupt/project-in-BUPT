水调歌头·明月几时有::苏轼::丙辰中秋，欢饮达旦，大醉，作此篇，兼怀子由。明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。
过零丁洋::文天祥::辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。
伤仲永::王安石::　　金溪民方仲永，世隶耕。仲永生五年，未尝识书具，忽啼求之。父异焉，借旁近与之，即书诗四句，并自为其名。其诗以养父母、收族为意，传一乡秀才观之。自是指物作诗立就，其文理皆有可观者。邑人奇之，稍稍宾客其父，或以钱币乞之。父利其然也，日扳仲永环谒于邑人，不使学。　　余闻之也久。明道中，从先人还家，于舅家见之，十二三矣。令作诗，不能称前时之闻。又七年，还自扬州，复到舅家问焉。曰：“泯然众人矣。”　　王子曰：仲永之通悟，受之天也。其受之天也，贤于材人远矣。卒之为众人，则其受于人者不至也。彼其受之天也，如此其贤也，不受之人，且为众人；今夫不受之天，固众人，又不受之人，得为众人而已耶？
一剪梅·红藕香残玉簟秋::李清照::红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。
蝶恋花·伫倚危楼风细细::柳永::伫倚危楼风细细，望极春愁，黯黯生天际。草色烟光残照里，无言谁会凭阑意。拟把疏狂图一醉，对酒当歌，强乐还无味。衣带渐宽终不悔，为伊消得人憔悴。
钗头凤·红酥手::陆游::红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！
寒菊 / 画菊::郑思肖::花开不并百花丛，独立疏篱趣未穷。宁可枝头抱香死，何曾吹落北风中。
除夜雪::陆游::北风吹雪四更初，嘉瑞天教及岁除。半盏屠苏犹未举，灯前小草写桃符。
正气歌::文天祥::余囚北庭，坐一土室。室广八尺，深可四寻。单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气；檐阴薪爨，助长炎虐，时则为火气；仓腐寄顿，陈陈逼人，时则为米气；骈肩杂遝，腥臊汗垢，时则为人气；或圊溷、或毁尸、或腐鼠，恶气杂出，时则为秽气。叠是数气，当之者鲜不为厉。而予以孱弱，俯仰其间，於兹二年矣，幸而无恙，是殆有养致然尔。然亦安知所养何哉？孟子曰：「吾善养吾浩然之气。」彼气有七，吾气有一，以一敌七，吾何患焉！况浩然者，乃天地之正气也，作正气歌一首。天地有正气，杂然赋流形。下则为河岳，上则为日星。于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅礴，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阗鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百沴自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。
望海潮·东南形胜::柳永::东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。
扬州慢·淮左名都::姜夔::淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有“黍离”之悲也。淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。 杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。 
点绛唇·蹴罢秋千::李清照::蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。
山园小梅二首::林逋::众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。剪绡零碎点酥乾，向背稀稠画亦难。日薄从甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。
苏幕遮·燎沉香::周邦彦::燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。
春夜::王安石::金炉香烬漏声残，翦翦轻风阵阵寒。春色恼人眠不得，月移花影上栏杆。
摸鱼儿·更能消几番风雨::辛弃疾::淳熙己亥，自湖北漕移湖南，同官王正之置酒小山亭，为赋。更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。 (无归路 一作：迷归路）长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。 
西江月·遣兴::辛弃疾::醉里且贪欢笑，要愁那得工夫。近来始觉古人书，信著全无是处。昨夜松边醉倒，问松我醉何如。只疑松动要来扶，以手推松曰去。
稚子弄冰::杨万里::稚子金盆脱晓冰，彩丝穿取当银铮。敲成玉磬穿林响，忽作玻璃碎地声。
踏莎行·候馆梅残::欧阳修::候馆梅残，溪桥柳细。草薰风暖摇征辔。离愁渐远渐无穷，迢迢不断如春水。 寸寸柔肠，盈盈粉泪。楼高莫近危阑倚。平芜尽处是春山，行人更在春山外。
清平乐·红笺小字::晏殊::红笺小字。说尽平生意。鸿雁在云鱼在水。惆怅此情难寄。 斜阳独倚西楼。遥山恰对帘钩。人面不知何处，绿波依旧东流。
读孟尝君传::王安石::　　世皆称孟尝君能得士，士以故归之，而卒赖其力以脱于虎豹之秦。嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。
墨梅::张嵲::山边幽谷水边村，曾被疏花断客魂。犹恨东风无意思，更吹烟雨暗黄昏。
关山月::陆游::和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙！遗民忍死望恢复，几处今宵垂泪痕。
定风波·两两轻红半晕腮::苏轼::十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。两两轻红半晕腮，依依独为使君回。若道使君无此意，何为，双花不向别人开。但看低昂烟雨里，不已。劝君休诉十分杯。更问尊前狂副使。来岁。花开时节与谁来。
兰陵王·柳::周邦彦::柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。
剑门道中遇微雨::陆游::衣上征尘杂酒痕，远游无处不销魂。此身合是诗人未？细雨骑驴入剑门。
少年游·长安古道马迟迟::柳永::长安古道马迟迟，高柳乱蝉嘶。夕阳岛外，秋风原上，目断四天垂。归云一去无踪迹，何处是前期？狎兴生疏，酒徒萧索，不似少年时。
咏牡丹::陈与义::一自胡尘入汉关，十年伊洛路漫漫。青墩溪畔龙钟客，独立东风看牡丹。
清平乐·留人不住::晏几道::留人不住，醉解兰舟去。一棹碧涛春水路，过尽晓莺啼处。渡头杨柳青青，枝枝叶叶离情。此后锦书休寄，画楼云雨无凭。
水调歌头·游览::黄庭坚::瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。
浪淘沙令·伊吕两衰翁::王安石::伊吕两衰翁，历遍穷通。一为钓叟一耕佣。若使当时身不遇，老了英雄。汤武偶相逢，风虎云龙。兴王只在谈笑中。直至如今千载后，谁与争功！
中秋登楼望月::米芾::目穷淮海满如银，万道虹光育蚌珍。天上若无修月户，桂枝撑损向西轮。
阮郎归·初夏::苏轼::绿槐高柳咽新蝉。薰风初入弦。碧纱窗下水沈烟。棋声惊昼眠。(水沈 一作 水沉） 微雨过，小荷翻。榴花开欲然。玉盆纤手弄清泉。琼珠碎却圆。
鹧鸪天·寒日萧萧上琐窗::李清照::寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。
蝶恋花·梦入江南烟水路::晏几道::梦入江南烟水路，行尽江南，不与离人遇。睡里消魂无说处，觉来惆怅消魂误。欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。
无题·油壁香车不再逢::晏殊::油壁香车不再逢，峡云无迹任西东。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄何由达，水远山长处处同。
菩萨蛮·绿芜墙绕青苔院::陈克::绿芜墙绕青苔院，中庭日淡芭蕉卷。蝴蝶上阶飞，烘帘自在垂。玉钩双语燕，宝甃杨花转。几处簸钱声，绿窗春睡轻。
书愤二首::陆游::白发萧萧卧泽中，只凭天地鉴孤忠。厄穷苏武餐毡久，忧愤张巡嚼齿空。细雨春芜上林苑，颓垣夜月洛阳宫。壮心未与年俱老，死去犹能作鬼雄。镜里流年两鬓残，寸心自许尚如丹。衰迟罢试戎衣窄，悲愤犹争宝剑寒。远戍十年临的博，壮图万里战皋兰。关河自古无穷事，谁料如今袖手看。
破阵子·燕子欲归时节::晏殊::燕子欲归时节，高楼昨夜西风。求得人间成小会，试把金尊傍菊丛。歌长粉面红。斜日更穿帘幕，微凉渐入梧桐。多少襟情言不尽，写向蛮笺曲调中。此情千万重。
月儿弯弯照九州::佚名::月儿弯弯照九州，几家欢乐几家愁。几家夫妇同罗帐，几个飘零在外头？
新晴::刘攽::青苔满地初晴后，绿树无人昼梦余。唯有南风旧相识，偷开门户又翻书。
念奴娇·登多景楼::陈亮::危楼还望，叹此意、今古几人曾会？鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计？因笑王谢诸人，登高怀远，也学英雄涕。凭却长江，管不到，河洛腥膻无际。正好长驱，不须反顾，寻取中流誓。小儿破贼，势成宁问强对！
点绛唇·感兴::王禹偁::雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。
生查子·独游雨岩::辛弃疾::溪边照影行，天在清溪底。天上有行云，人在行云里。 高歌谁和余，空谷清音起。非鬼亦非仙，一曲桃花水。
河满子·秋怨::孙洙::怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。
新凉::徐玑::水满田畴稻叶齐，日光穿树晓烟低。黄莺也爱新凉好，飞过青山影里啼。
初入淮河四绝句·其三::杨万里::两岸舟船各背驰，波痕交涉亦难为。只余鸥鹭无拘管，北去南来自在飞。
酹江月·和友驿中言别::文天祥::乾坤能大，算蛟龙元不是池中物。风雨牢愁无著处，那更寒蛩四壁。横槊题诗，登楼作赋，万事空中雪。江流如此，方来还有英杰。堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。
临江仙·夜到扬州席上作::苏轼::尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。
沁园春·题潮阳张许二公庙::文天祥::为子死孝，为臣死忠，死又何妨。自光岳气分，士无全节；君臣义缺，谁负刚肠。骂贼睢阳，爱君许远，留取声名万古香。后来者，无二公之操，百炼之钢。人生翕歘云亡。好烈烈轰轰做一场。使当时卖国，甘心降虏，受人唾骂，安得流芳。古庙幽沉，仪容俨雅，枯木寒鸦几夕阳。邮亭下，有奸雄过此，仔细思量。
忆秦娥·烧灯节::刘辰翁::中斋上元客散感旧，赋《忆秦娥》见属，一读凄然。随韵寄情，不觉悲甚。烧灯节，朝京道上风和雪。风和雪，江山如旧，朝京人绝。百年短短兴亡别，与君犹对当时月。当时月，照人烛泪，照人梅发。
沁园春·梦孚若::刘克庄::何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，余子谁堪共酒杯。车千乘，载燕南赵北，剑客奇才。饮酣画鼓如雷。谁信被晨鸡轻唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。披衣起，但凄凉感旧，慷慨生哀。
满江红·怀子由作::苏轼::清颍东流，愁目断，孤帆明灭。宦游处，青山白浪，万重千叠。孤负当年林下意，对床夜雨听萧瑟。恨此生，长向别离中，生华发。一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气占黄色。便与君，池上觅残春，花如雪。
少年游·参差烟树灞陵桥::柳永::参差烟树灞陵桥，风物尽前朝。衰杨古柳，几经攀折，憔悴楚宫腰。 夕阳闲淡秋光老，离思满蘅皋。一曲阳关，断肠声尽，独自凭兰桡。
咏牡丹::王溥::枣花至小能成实，桑叶虽柔解吐丝。堪笑牡丹如斗大，不成一事又空枝。
点绛唇·醉漾轻舟::秦观::醉漾轻舟，信流引到花深处。尘缘相误，无计花间住。烟水茫茫，千里斜阳暮。山无数，乱红如雨。不记来时路。
寒食上冢::杨万里::迳直夫何细！桥危可免扶？远山枫外淡，破屋麦边孤。宿草春风又，新阡去岁无。梨花自寒食，进节只愁余。
蝶恋花·越女采莲秋水畔::欧阳修::越女采莲秋水畔。窄袖轻罗，暗露双金钏。照影摘花花似面。芳心只共丝争乱。鸂鶒滩头风浪晚。雾重烟轻，不见来时伴。隐隐歌声归棹远。离愁引著江南岸。
蝶恋花·画阁归来春又晚::欧阳修::画阁归来春又晚。燕子双飞，柳软桃花浅。细雨满天风满院，愁眉敛尽无人见。独倚阑干心绪乱。芳草芊绵，尚忆江南岸。风月无情人暗换，旧游如梦空肠断。
清平乐·春风依旧::赵令畤::春风依旧，著意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，只消几个黄昏？
乙卯重五诗::陆游::重五山村好，榴花忽已繁。粽包分两髻，艾束著危冠。旧俗方储药，羸躯亦点丹。日斜吾事毕，一笑向杯盘。
点绛唇·金谷年年::林逋::金谷年年，乱生春色谁为主？余花落处，满地和烟雨。又是离歌，一阕长亭暮。王孙去，萋萋无数，南北东西路。
如梦令·春思::苏轼::手种堂前桃李，无限绿阴青子。帘外百舌儿，惊起五更春睡。居士，居士。莫忘小桥流水。
春暮::曹豳::门外无人问落花，绿阴冉冉遍天涯。林莺啼到无声处，青草池塘独听蛙。
蝶恋花·初捻霜纨生怅望::晏几道::初捻霜纨生怅望。隔叶莺声，似学秦娥唱。午睡醒来慵一饷。双纹翠簟铺寒浪。雨罢苹风吹碧涨。脉脉荷花，泪脸红相向。斜贴绿云新月上。弯环正是愁眉样。
安公子·远岸收残雨::柳永::远岸收残雨。雨残稍觉江天暮。拾翠汀洲人寂静，立双双鸥鹭。望几点、渔灯隐映蒹葭浦。停画桡、两两舟人语。道去程今夜，遥指前村烟树。游宦成羁旅。短樯吟倚闲凝伫。万水千山迷远近，想乡关何处。自别后、风亭月榭孤欢聚。刚断肠、惹得离情苦。听杜宇声声，劝人不如归去。
如梦令·道是梨花不是::严蕊::道是梨花不是。道是杏花不是。白白与红红，别是东风情味。曾记，曾记。人在武陵微醉。
减字木兰花·春怨::朱淑真::独行独坐，独唱独酬还独卧。伫立伤神，无奈轻寒著摸人。此情谁见，泪洗残妆无一半。愁病相仍，剔尽寒灯梦不成。
如梦令::石孝友::照水粉梅开尽。春残峭寒犹甚。秋气著人衣，斗帐玉儿生晕。那更。那更。帘外月斜风横。
初晴游沧浪亭::苏舜钦::夜雨连明春水生，娇云浓暖弄阴晴。帘虚日薄花竹静，时有乳鸠相对鸣。
临江仙·高咏楚词酬午日::陈与义::高咏楚词酬午日，天涯节序匆匆。榴花不似舞裙红。无人知此意，歌罢满帘风。 万事一身伤老矣，戎葵凝笑墙东。酒杯深浅去年同。试浇桥下水，今夕到湘中。
玉楼春·桃溪不作从容住::周邦彦::桃溪不作从容住，秋藕绝来无续处。当时相候赤阑桥，今日独寻黄叶路。烟中列岫青无数，雁背夕阳红欲暮。人如风后入江云，情似雨馀粘地絮。
次元明韵寄子由::黄庭坚::半世交亲随逝水，几人图画入凌烟？春风春雨花经眼，江北江南水拍天。欲解铜章行问道，定知石友许忘年。脊令各有思归恨，日月相催雪满颠。
采桑子·润州多景楼与孙巨源相遇::苏轼::多情多感仍多病，多景楼中。尊酒相逢。乐事回头一笑空。停杯且听琵琶语，细捻轻拢。醉脸春融。斜照江天一抹红。
祝英台近·晚春::辛弃疾::宝钗分，桃叶渡，烟柳暗南浦。怕上层楼，十日九风雨。断肠片片飞红，都无人管，更谁劝、啼莺声住？鬓边觑，试把花卜归期，才簪又重数。罗帐灯昏，哽咽梦中语：是他春带愁来，春归何处？却不解、带将愁去。
蝶恋花·欲减罗衣寒未去::赵令畤::欲减罗衣寒未去，不卷珠帘，人在深深处。红杏枝头花几许？啼痕止恨清明雨。尽日沉烟香一缕，宿酒醒迟，恼破春情绪。飞燕又将归信误，小屏风上西江路。
太上感应篇::李昌龄::　　太上曰：祸福无门，唯人自召。善恶之报，如影随形。是以天地有司过之神依人所犯轻重，以夺人算。算减则贫耗，多逢忧患，人皆恶之，刑祸随之，吉庆避之，恶星灾之，算尽则死。又有三台北斗神君，在人头上，录人罪恶，夺其纪算。又有三尸神，在人身中，每到庚申日，辄上诣天曹，言人罪过。月晦之日，灶神亦然。凡人有过，大则夺纪，小则夺算。其过大小，有数百事，欲求长生者，先须避之。是道则进，非道则退。不履邪径，不欺暗室。积德累功，慈心於物。忠孝友悌，正己化人，矜孤恤寡，敬老怀幼。昆虫草木，犹不可伤。宜悯人之凶，乐人之善，济人之急，救人之危。见人之得，如己之得。见人之失，如己之失。不彰人短，不炫己长。遏恶扬善，推多取少。受辱不怨，受宠若惊。施恩不求报，与人不追悔。所谓善人，人皆敬之，天道佑之，福禄随之。众邪远之，神灵卫之，所作必成，神仙可冀。　　欲求天仙者，当立一千三百善，欲求地仙者，当立三百善；苟或非义而动，背理而行。以恶为能，忍作残害。阴贼良善，暗侮君亲。慢其先生，叛其所事。诳诸无识，谤诸同学。虚诬诈伪，攻讦宗亲。刚强不仁，狠戾自用。是非不当，向背乖宜。虐下取功，谄上希旨。受恩不感，念怨不休。轻蔑天民，扰乱国政。赏及非义，刑及无辜。杀人取财，倾人取位。诛降戮服，贬正排贤。凌孤逼寡，弃法受赂。以直为曲，以曲为直。入轻为重，见杀加怒。知过不改，知善不为。自罪引他，壅塞方术。讪谤贤圣，侵凌道德。射飞逐走，发蛰惊栖，填穴覆巢，伤胎破卵。愿人有失，毁人成功。危人自安，减人自益。以恶易好，以私废公。窃人之能，蔽人之善。形人之丑，讦人之私。耗人货财，离人骨肉。侵人所爱，助人为非，逞志作威，辱人求胜。败人苗稼，破人婚姻。苟富而骄，苟免无耻，认恩推过。嫁祸卖恶。沽买虚誉，包贮险心。挫人所长，护己所短。乘威迫胁，纵暴杀伤。无故剪裁，非礼烹宰。散弃五谷，劳扰众生。破人之家。取其财宝。决水放火，以害民居，紊乱规模，以败人功，损人器物，以穷人用。见他荣贵，愿他流贬。见他富有，愿他破散。见他色美，起心私之。负他货财，原他身死。干求不遂，便生咒恨。见他失便，便说他过。　　见他体相不具而笑之。见他才能可称而抑之。埋蛊厌人，用药杀树。恚怒师傅，抵触父兄。强取强求，好侵好夺。掳掠致富，巧诈求迁。赏罚不平，逸乐过节。苛虐其下，恐吓於他。怨天尤人，呵风骂雨。斗合争讼，妄逐朋党。用妻妾语，违父母训。得新忘故。口是心非，贪冒於财，欺罔其上。造作恶语，谗毁平人。毁人称直，骂神称正，弃顺效逆，背亲向疏。　　指天地以证鄙怀，引神明而鉴猥事。施与後悔，假借不还。分外营求，力上施设。淫欲过度，心毒貌慈。秽食馁人，左道惑众。短尺狭度，轻秤小升。以伪杂真，采取奸利。压良为贱，谩蓦愚人，贪婪无厌，咒诅求直。嗜酒悖乱，骨肉忿争。男不忠良，女不柔顺。不和其室，不敬其夫。每好矜夸，常行妒忌。　　无行於妻子，失礼於舅姑，轻慢先灵，违逆上命。作为无益，怀挟外心。自咒咒他，偏憎偏爱。越井越灶，跳食跳人。损子堕胎，行多隐僻。晦腊歌舞，朔旦号怒。　　对北涕唾及溺，对灶吟咏及哭。又以灶火烧香，秽柴作食。夜起裸露，八节行刑。唾流星，指虹霓。辄指三光，久视日月，春月燎猎，对北恶骂。无故杀龟打蛇，如是等罪，司命随其轻重，夺其纪算。算尽则死，死有余责，乃殃及子孙。又诸横取人财者，乃计其妻子家口以当之，渐至死丧。若不死丧，则有水火盗贼，遗亡器物，疾病口舌诸事，以当妄取之直。又枉杀人者，是易刀兵而相杀也。　　取非羲之财者，譬如漏脯救饥，鸩酒止渴，非不暂饱，死亦及之。夫心起於善，善虽未为，而吉神已随之。或心起於恶，恶虽未为，而凶神已随之。其有曾行恶事，後自改悔，诸恶莫作，众善奉行。久久必获吉庆，所谓转祸为福也。故吉人语善，视善，行善。一日有三善，三年天必降之福。凶人语恶、视恶、行恶，一日有三恶，三年天必降之祸，胡不勉而行之。
寇准读书::佚名::初，张咏在成都，闻准入相，谓其僚属曰：“寇公奇材，惜学术不足尔。”及准出陕，咏适自成都罢还，准严供帐，大为具待。咏将去，准送之郊，问曰：“何以教准？”咏徐曰：“《霍光传》不可不读也。”准莫谕其意，归，取其传读之，至“不学无术”，笑曰：“此张公谓我矣。”
放鹤亭记::苏轼::　　熙宁十年秋，彭城大水。云龙山人张君之草堂，水及其半扉。明年春，水落，迁于故居之东，东山之麓。升高而望，得异境焉，作亭于其上。彭城之山，冈岭四合，隐然如大环，独缺其西一面，而山人之亭，适当其缺。春夏之交，草木际天；秋冬雪月，千里一色；风雨晦明之间，俯仰百变。　　山人有二鹤，甚驯而善飞，旦则望西山之缺而放焉，纵其所如,或立于陂田，或翔于云表；暮则傃东山而归。故名之曰“放鹤亭”。　　郡守苏轼，时从宾佐僚吏往见山人，饮酒于斯亭而乐之。挹山人而告之曰：“子知隐居之乐乎？虽南面之君，未可与易也。《易》曰：‘鸣鹤在阴，其子和之。’ 《诗》曰：‘鹤鸣于九皋，声闻于天。’盖其为物，清远闲放，超然于尘埃之外，故《易》《诗》人以比贤人君子。隐德之士，狎而玩之，宜若有益而无损者；然卫懿公好鹤则亡其国。周公作《酒诰》，卫武公作《抑戒》，以为荒惑败乱，无若酒者；而刘伶、阮籍之徒，以此全其真而名后世。嗟夫！南面之君，虽清远闲放如鹤者，犹不得好，好之则亡其国；而山林遁世之士，虽荒惑败乱如酒者，犹不能为害，而况于鹤乎？由此观之，其为乐未可以同日而语也。”山人忻然而笑曰：“有是哉！”乃作放鹤、招鹤之歌曰：　　鹤飞去兮西山之缺，高翔而下览兮择所适。翻然敛翼，宛将集兮，忽何所见，矫然而复击。独终日于涧谷之间兮，啄苍苔而履白石。　　鹤归来兮，东山之阴。其下有人兮，黄冠草屦，葛衣而鼓琴。躬耕而食兮，其馀以汝饱。归来归来兮，西山不可以久留。　　元丰元年十一月初八日记 《放鹤亭记》。 
西江月·别梦已随流水::苏轼::姑熟再见胜之，次前韵别梦已随流水，泪巾犹浥香泉。相如依旧是臞仙。人在瑶台阆苑。花雾萦风缥缈，歌珠滴水清圆。蛾眉新作十分妍。走马归来便面。
忆秦娥::陆游::玉花骢。晚街金辔声璁珑。声璁珑。闲敧乌帽，又过城东。 富春巷陌花重重。千金沽酒酬春风。酬春风。笙歌园里，锦绣丛中。
木兰花·立春日作::陆游::三年流落巴山道，破尽青衫尘满帽。身如西瀼渡头云，愁抵瞿塘关上草。春盘春酒年年好，试戴银旛判醉倒。今朝一岁大家添，不是人间偏我老。
赵昌寒菊::苏轼::轻肌弱骨散幽葩，更将金蕊泛流霞。欲知却老延龄药，百草摧时始起花。
如梦令::朱敦儒::盏底一盘金凤。满泛酒光浮动。引我上烟霞，智力一时无用。无用。无用。蹋破十洲三洞。
水调歌头·盟鸥::辛弃疾::带湖吾甚爱，千丈翠奁开。先生杖屦无事，一日走千回。凡我同盟鸥鹭，今日既盟之后，来往莫相猜。白鹤在何处，尝试与偕来。破青萍，排翠藻，立苍苔。窥鱼笑汝痴计，不解举吾杯。废沼荒丘畴昔。明月清风此夜，人世几欢哀。东岸绿阴少，杨柳更须栽。
霜天晓角·题采石蛾眉亭::韩元吉::倚天绝壁，直下江千尺。天际两蛾凝黛，愁与恨，几时极！暮潮风正急，酒阑闻塞笛。试问谪仙何处？青山外，远烟碧。
春居杂兴·两株桃杏映篱斜::王禹偁::两株桃杏映篱斜，妆点商州副使家。何事春风容不得？和莺吹折数枝花。
八声甘州·记玉关踏雪事清游::张炎::辛卯岁，沈尧道同余北归，各处杭、越。逾岁，尧道来问寂寞，语笑数日。又复别去。赋此曲，并寄赵学舟。记玉关踏雪事清游，寒气脆貂裘。傍枯林古道，长河饮马，此意悠悠。短梦依然江表，老泪洒西州。一字无题处，落叶都愁。载取白云归去，问谁留楚佩，弄影中洲？折芦花赠远，零落一身秋。向寻常、野桥流水，待招来，不是旧沙鸥。空怀感，有斜阳处，却怕登楼。
点绛唇·咏梅月::陈亮::一夜相思，水边清浅横枝瘦。小窗如昼，情共香俱透。清入梦魂，千里人长久。君知否？雨孱云愁，格调还依旧。
除夜::戴复古::扫除茅舍涤尘嚣，一炷清香拜九霄。万物迎春送残腊，一年结局在今宵。生盆火烈轰鸣竹，守岁筳开听颂椒。野客预知农事好，三冬瑞雪未全消。
浣溪沙·江村道中::范成大::十里西畴熟稻香，槿花篱落竹丝长，垂垂山果挂青黄。浓雾知秋晨气润，薄云遮日午阴凉，不须飞盖护戎装。
卜算子·旅雁向南飞::朱敦儒::旅雁向南飞，风雨群初失。饥渴辛勤两翅垂，独下寒汀立。鸥鹭苦难亲，矰缴忧相逼。云海茫茫无处归，谁听哀鸣急。
菩萨蛮·山亭水榭秋方半::朱淑真::山亭水榭秋方半，凤帏寂寞无人伴。愁闷一番新，双蛾只旧颦。起来临绣户，时有疏萤度。多谢月相怜，今宵不忍圆。
虞美人·雨后同干誉才卿置酒来禽花下作::叶梦得::落花已作风前舞。又送黄昏雨。晓来庭院半残红。惟有游丝千丈、罥晴空。 殷勤花下同携手。更尽杯中酒。美人不用敛蛾眉。我亦多情无奈、酒阑时。
卜算子·见也如何暮::石孝友::见也如何暮。别也如何遽。别也应难见也难，后会难凭据。 去也如何去。住也如何住。住也应难去也难，此际难分付。
浣溪沙·山绕平湖波撼城::张元干::山绕平湖波撼城。湖光倒影浸山青。水晶楼下欲三更。雾柳暗时云度月，露荷翻处水流萤。萧萧散发到天明。
望江南·江上雪::李纲::江上雪，独立钓渔翁。箬笠但闻冰散响，蓑衣时振玉花空。图画若为工。云水暮，归去远烟中。茅舍竹篱依小屿，缩鳊圆鲫入轻笼。欢笑有儿童。
鹊桥仙·扁舟昨泊::吴潜::扁舟昨泊，危亭孤啸，目断闲云千里。前山急雨过溪来，尽洗却、人间暑气。暮鸦木末，落凫天际，都是一团秋意。痴儿騃女贺新凉，也不道、西风又起。
水调歌头·落日古城角::辛弃疾::落日古城角，把酒劝君留。长安路远，何事风雪敝貂裘。散尽黄金身世，不管秦楼人怨，归计狎沙鸥。明夜扁舟去，和月载离愁。功名事，身未老，几时休。诗书万卷，致身须到古伊周。莫学班超投笔，纵得封侯万里，憔悴老边州。何处依刘客，寂寞赋登楼。
卜算子·千古李将军::辛弃疾::千古李将军，夺得胡儿马。李蔡为人在下中，却是封侯者。芸草去陈根，笕竹添新瓦。万一朝家举力田，舍我其谁也。
渔歌子::张炎::□□□□□求鱼。钓不得鱼还自如。尘事远，世人疏。何须更写绝交书。
点绛唇·红杏飘香::苏轼::红杏飘香，柳含烟翠拖轻缕。水边朱户。尽卷黄昏雨。烛影摇风，一枕伤春绪。归不去。凤楼何处。芳草迷归路。
满路花·冬::张淑芳::罗襟湿未干，又是凄凉雪。欲睡难成寐、音书绝。窗前竹叶，凛凛狂风折。寒衣弱不胜，有甚遥肠，望到春来时节。孤灯独照，字字吟成血。仅梅花知苦、香来接。离愁万种，提起心头切。比霜风更烈。瘦似枯枝，待何人与分说。
於潜僧绿筠轩::苏轼::宁可食无肉，不可居无竹。无肉令人瘦，无竹令人俗。人瘦尚可肥，士俗不可医。旁人笑此言，似高还似痴。若对此君仍大嚼，世间那有扬州鹤？
上林春令·十一月三十日见雪::毛滂::蝴蝶初翻帘绣。万玉女、齐回舞袖。落花飞絮蒙蒙，长忆著、灞桥别后。 浓香斗帐自永漏。任满地、月深云厚。夜寒不近流苏，只怜他、后庭梅瘦。
陶侃惜谷::司马光::　　陶侃尝出游，见人持一把未熟稻，侃问：“用此何为？”人云：“行道所见，聊取之耳。”侃大怒诘曰：“汝既不田，而戏贼人稻！”执而鞭之。是以百姓勤于农植，家给人足。
蝶恋花·何物能令公怒喜::辛弃疾::何物能令公怒喜？山要人来，人要山无意。恰似哀筝弦下齿，千情万意无时已。自要溪堂韩作记，今代机云，好语花难比。老眼狂花空处起，银钩未见心先醉。
减字木兰花·伤怀离抱::欧阳修::伤怀离抱，天若有情天亦老。此意如何？细似轻丝渺似波。扁舟岸侧，枫叶荻花秋索索。细想前欢，须著人间比梦间。
蝶恋花（用宜笑之语作）::赵师侠::解语花枝娇朵朵。不为伤春，爱把眉峰锁。宜笑精神偏一个。微涡媚靥樱桃破。先自腰肢常袅娜。更被新来，酒饮频过火。茶饭不忺犹自可。脸儿瘦得些娘大。
临江仙·忆昔西池池上饮::晁冲之::忆昔西池池上饮，年年多少欢娱。别来不寄一行书。寻常相见了，犹道不如初。 安稳锦屏今夜梦，月明好渡江湖。相思休问定何如。情知春去后，管得落花无。
咏草::俞紫芝::满目芊芊野渡头，不知若个解忘忧？细随绿水侵离馆，远带斜阳过别洲。金谷园中荒映月，石头城下碧连秋。行人怅望王孙去，买断金钗十二愁。
惜分飞·泪湿阑干花著露::毛滂::泪湿阑干花著露。愁到眉峰碧聚。此恨平分取。更无言语。空相觑。 短雨残云无意绪。寂寞朝朝暮暮。今夜山深处。断魂分付。潮回去。
晚春田园杂兴::范成大::紫青莼菜卷荷香，玉雪芹芽拔薤长。自撷溪毛充晚供，短篷风雨宿横塘。湖莲旧荡藕新翻，小小荷钱没涨痕。斟酌梅天风浪紧，更从外水种芦根。胡蝶双双入菜花，日长无客到田家。鸡飞过篱犬吠窦，知有行商来买茶。湔裙水满绿苹洲，上巳微寒懒出游。薄暮蛙声连晓闹，今年田稻十分秋。新绿园林晓气凉，晨炊蚤出看移秧。百花飘尽桑麻小，来路风来阿魏香。三旬蚕忌闭门中，邻曲都无步往踪。犹是晓晴风露下，采桑时节暂相逢。污莱一棱水周围，岁岁蜗庐没半扉。不看茭青难护岸，小舟撑取葑田归。茅针香软渐包茸，蓬櫑甘酸半染红。采采归来儿女笑，杖头高挂小筠笼。海雨江风浪作堆，时新鱼菜逐春回。荻芽抽笋河魨上，楝子开花石首来。谷雨如丝复似尘，煮瓶浮蜡正尝新。牡丹破萼樱桃熟，未许飞花减却春。雨后山家起较迟，天窗晓色半熹微。老翁欹枕听莺啭，童子开门放燕飞。乌鸟投林过客稀，前山烟暝到柴扉。小童一棹舟如叶，独自编阑鸭阵归。
清平乐·秋光烛地::陈师道::秋光烛地。帘幕生秋意。露叶翻风惊鹊坠。暗落青林红子。 微行声断长廊。熏炉衾换生香。灭烛却延明月，揽衣先怯微凉。
钓雪亭::姜夔::阑干风冷雪漫漫，惆怅无人把钓竿。时有官船桥畔过，白鸥飞去落前滩。
石州慢·己酉秋吴兴舟中作::张元干::雨急云飞，惊散暮鸦，微弄凉月。谁家疏柳低迷，几点流萤明灭。夜帆风驶，满湖烟水苍茫，菰蒲零乱秋声咽。梦断酒醒时，倚危樯清绝。 心折。长庚光怒，群盗纵横，逆胡猖獗。欲挽天河，一洗中原膏血。两宫何处，塞垣祗隔长江，唾壶空击悲歌缺。万里想龙沙，泣孤臣吴越。
中秋::李朴::皓魄当空宝镜升，云间仙籁寂无声。平分秋色一轮满，长伴云衢千里明。狡兔空从弦外落，妖蟆休向眼前生。灵槎拟约同携手，更待银河彻底清。
水调歌头·和庞佑父::张孝祥::雪洗虏尘静，风约楚云留。何人为写悲壮，吹角古城楼。湖海平生豪气，关塞如今风景，剪烛看吴钩。剩喜燃犀处，骇浪与天浮。忆当年，周与谢，富春秋，小乔初嫁，香囊未解，勋业故优游。赤壁矶头落照，肥水桥边衰草，渺渺唤人愁。我欲乘风去，击楫誓中流。
娘子军::孔平仲 撰::　　唐高祖之第三女，微时嫁柴绍。高祖起兵反隋，绍与妻谋曰：“尊公欲扫平天下，绍欲迎接义旗，二人同去则不可，吾独行又俱后害，未知机如何？”妻曰：“公宜速去。予一妇人，临时自为计。”绍即间行至太原投高祖。妻乃归酃县，散家资，起兵以应高祖，得兵七万人，颇多为女子，与太宗俱围京城，号曰娘子军。京城平，封为平阳公主。
破阵子·赠行::辛弃疾::少日春风满眼，而今秋叶辞柯。便好消磨心下事，莫忆寻常醉后歌。可怜白发多。明日扶头颠倒，倩谁伴舞婆娑。我定思君拼瘦损，君不思兮可奈何。天寒将息呵。
摸鱼儿·记年时人人何处::何梦桂::记年时、人人何处，长亭曾共杯酒。酒阑归去行人远，折不尽长亭柳。渐白首。待把酒送君，恰又清明后。青条似旧，问江北江南，离愁如我，还更有人否。留不住，强把蔬盘瀹韭。行舟又报潮候。风急岸花飞尽也，一曲啼红满袖。春波皱。青草外、人间此恨年年有。留连握手。数人世相逢，百年欢笑，能得几回又。
浣溪沙·和无咎韵::陆游::懒向沙头醉玉瓶，唤君同赏小窗明。夕阳吹角最关情。忙日苦多闲日少，新愁常续旧愁生。客中无伴怕君行。
鹊踏枝::晏殊::紫府群仙名籍秘。五色斑龙，暂降人间世。海变桑田都不记，蟠桃一熟三千岁。露滴彩旌云绕袂。谁信壶中，别有笙歌地。门外落花随水逝。相看莫惜尊前醉。
浪淘沙·疏雨洗天清::邓剡::疏雨洗天清，枕簟凉生。井桐一叶做秋声。谁念客身轻似叶，千里飘零？梦断古台城，月淡潮平。便须携酒访新亭。不见当时王谢宅，烟草青青。
念奴娇·西湖和人韵::辛弃疾::晚风吹雨，战新荷、声乱明珠苍璧。谁把香奁收宝镜，云锦红涵湖碧。飞鸟翻空，游鱼吹浪，惯趁笙歌席。坐中豪气，看公一饮千石。遥想处士风流，鹤随人去，老作飞仙伯。茅舍疏篱今在否，松竹已非畴昔。欲说当年，望湖楼下，水与云宽窄。醉中休问，断肠桃叶消息。
西江月·送别::苏轼::昨夜扁舟京口，今朝马首长安。旧官何物与新官。只有湖山公案。此景百年几变，个中下语千难。使君才气卷波澜。与把新诗判断。
送湖南部曲::辛弃疾::青衫匹马万人呼，幕府当年急急符。愧我明珠成薏苡，负君赤手缚於菟。观书老眼明如镜，论事惊人胆满躯。万里云霄送君去，不妨风雨破吾庐。
声声慢::张炎::秋高，光景奇绝，与姜白石垂虹夜游，同一清致也。晴光转树，晓气分岚，何人野渡横舟。断柳枯蝉，凉意正满西州。匆匆载花载酒，便无情、也自风流。芳昼短，奈不堪深夜，秉烛来游。谁识山中朝暮，向白云一笑，今古无愁。散发吟商，此兴万里悠悠。清狂未应似我，倚高寒、隔水呼鸥。须待月，许多清、都付与秋。
临江仙·都城元夕::毛滂::闻道长安灯夜好，雕轮宝马如云。蓬莱清浅对觚棱。玉皇开碧落，银界失黄昏。 谁见江南憔悴客，端忧懒步芳尘。小屏风畔冷香凝。酒浓春入梦，窗破月寻人。
示长安君::王安石::少年离别意非轻，老去相逢亦怆情。草草杯盘共笑语，昏昏灯火话平生。自怜湖海三年隔，又作尘沙万里行。欲问后期何日是，寄书应见雁南征。
忆秦娥·花深深::郑文妻::花深深。一钩罗袜行花阴。行花阴。闲将柳带，细结同心。 日边消息空沈沈。画眉楼上愁登临。愁登临。海棠开后，望到如今。
江城子·癸酉春社::王炎::清波渺渺日晖晖，柳依依，草离离。老大逢春，情绪有谁知？帘箔四垂庭院静，人独处，燕双飞。怯寒未敢试春衣。踏青时，懒追随。野蔌山肴，村酿可从宜。不向花边拚一醉，花不语，笑人痴。
题醉中所作草书卷后::陆游::胸中磊落藏五兵，欲试无路空峥嵘。酒为旗鼓笔刀槊，势从天落银河倾。端溪石池浓作墨，烛光相射飞纵横。须臾收卷复把酒，如见万里烟尘清。丈夫身在要有立，逆虏运尽行当平。何时夜出五原塞，不闻人语闻鞭声。
水调歌头::朱熹::不见严夫子，寂寞富春山。空馀千太危石，高插暮云端。想象羊裘披了，一笑两忘身世，来把钓鱼竿。不似林间翮，飞倦始知还。中兴主，功业就，鬓毛斑。驰驱一世豪杰，相与济时艰。独委狂奴心事，不羡痴儿鼎足，放去任疏顽。爽气动心斗，千古照林峦。
贺新郎·赋琵琶::辛弃疾::凤尾龙香拨。自开元霓裳曲罢，几番风月？最苦浔阳江头客，画舸亭亭待发。记出塞、黄云堆雪。马上离愁三万里，望昭阳宫殿孤鸿没。弦解语，恨难说。辽阳驿使音尘绝。琐窗寒、轻拢慢捻，泪珠盈睫。推手含情还却手，一抹《梁州》哀彻。千古事，云飞烟灭。贺老定场无消息，想沉香亭北繁华歇，弹到此，为呜咽。
茶瓶儿·去年相逢深院宇::李元膺::去年相逢深院宇，海棠下、曾歌《金缕》。歌罢花如雨。 翠罗衫上，点点红无数。 今岁重寻携手处，空物是人非春暮。回首青门路。乱红飞絮，相逐东风去。
三姝媚·烟光摇缥瓦::史达祖::烟光摇缥瓦，望晴檐多风，柳花如洒。锦瑟横床，想泪痕尘影，凤弦常下。倦出犀帷，频梦见、王孙骄马。讳道相思，偷理绡裙，自惊腰衩。惆怅南楼遥夜，记翠箔张灯，枕肩歌罢。又入铜驼，遍旧家门巷，首询声价。可惜东风，将恨与、闲花俱谢。记取崔徽模样，归来暗写。
临江仙·风水洞作::苏轼::四大从来都遍满，此间风水何疑。故应为我发新诗。幽花香涧谷，寒藻舞沦漪。借与玉川生两腋，天仙未必相思。还凭流水送人归。层巅余落日，草露已沾衣。
祝英台近·除夜立春::吴文英::翦红情，裁绿意，花信上钗股。残日东风，不放岁华去。有人添烛西窗，不眠侵晓，笑声转、新年莺语。 旧尊俎。玉纤曾擘黄柑，柔香系幽素。归梦湖边，还迷镜中路。可怜千点吴霜，寒销不尽，又相对、落梅如雨。
洞仙歌·中秋::向子諲::碧天如水，一洗秋容净。何处飞来大明镜。谁道斫却桂，应更光辉，无遗照，泻出山河倒影。 人犹苦余热，肺腑生尘，移我超然到三境。问姮娥、缘底事，乃有盈亏，烦玉斧、运风重整。教夜夜、人世十分圆，待拚却长年，醉了还醒。
书幽芳亭::黄庭坚::　　士之才德盖一国，则曰国士；女之色盖一国，则曰国色；兰之香盖一国，则曰国香。自古人知贵兰，不待楚之逐臣而后贵之也。兰盖甚似乎君子，生于深山丛薄之中，不为无人而不芳；雪霜凌厉而见杀，来岁不改其性也，是所谓“遯世无闷，不见是而无闷”者也。兰虽含香体洁，平居萧艾不殊，清风过之，其香霭然，在室满室，在堂满堂，是所谓含章以时发者也，然兰蕙之才德不同，世罕能别之。予放浪江湖之日，乃久尽知其族性，盖兰似君子，蕙似士，大概山林中十蕙而一兰也。《楚辞》曰：“予既滋兰之九畹，又树蕙之百亩。”以是知不独今，楚人贱蕙而贵兰久矣。兰蕙丛生，初不殊也，至其发花，一干一花而香有余者兰，一干五七花而香不足者蕙，蕙之虽不若兰，起视椒榝则远矣。世论以为国香矣，乃曰“当门不得不除”，山林之士，所以往而不返者耶？ 
江梅引·人间离别易多时::姜夔::丙辰之冬，予留梁溪，将诣淮南不得，因梦思以述志。人间离别易多时。见梅枝，忽相思。几度小窗幽梦手同携。今夜梦中无觅处，漫徘徊，寒侵被，尚未知。湿红恨墨浅封题。宝筝空，无雁飞。俊游巷陌，算空有、古木斜晖。旧约扁舟，心事已成非。歌罢淮南春草赋，又萋萋。漂零客，泪满衣。
水龙吟·赠赵晦之吹笛侍儿::苏轼::楚山修竹如云，异材秀出千林表。龙须半翦，凤膺微涨，玉肌匀绕。木落淮南，雨睛云梦，月明风袅。自中郎不见，桓伊去后，知孤负、秋多少。闻道岭南太守，后堂深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君洗尽，蛮风瘴雨，作霜天晓。
声声慢::王沂孙::迎门高髻，倚扇清吭，娉婷未数西州。浅拂朱铅，春风二月梢头。相逢靓妆俊语，有旧家、京洛风流。断肠句，试重拈彩笔，与赋闲愁。犹记凌波欲去，问明榼罗袜，却为谁留。枉梦相思，几回南浦行舟。莫辞玉樽起舞，怕重来、燕子空楼。谩惆怅，抱琵琶、闲过此秋。
望江南::赵子发::新梦断，久立暗伤春。柳下月如花下月，今年人忆去年人。往事梦中身。
浣溪沙·菊节::苏轼::缥缈危楼紫翠间，良辰乐事古难全。感时怀旧独凄然。璧月琼枝空夜夜，菊花人貌自年年。不知来岁与谁看。
丰乐亭游春三首::欧阳修::绿树交加山鸟啼，晴风荡漾落花飞。鸟歌花舞太守醉，明日酒醒春已归。春云淡淡日辉辉，草惹行襟絮拂衣。行到亭西逢太守，篮舆酩酊插花归。红树青山日欲斜，长郊草色绿无涯。游人不管春将老，来往亭前踏落花。
腊日游孤山访惠勤惠思二僧::苏轼::天欲雪，云满湖，楼台明灭山有无。水清出石鱼可数，林深无人鸟相呼。腊日不归对妻孥，名寻道人实自娱。道人之居在何许？宝云山前路盘纡。孤山孤绝谁肯庐？道人有道山不孤。纸窗竹屋深自暖，拥褐坐睡依团蒲。天寒路远愁仆夫，整驾催归及未晡。出山回望云木合，但见野鹘盘浮图。兹游淡薄欢有余，到家恍如梦蘧蘧。作诗火急追亡逋，清景一失后难摹。
青玉案·被檄出郊题陈氏山居::张榘::西风乱叶溪桥树。秋在黄花羞涩处。满袖尘埃推不去。马蹄浓露，鸡声淡月，寂历荒村路。 身名多被儒冠误。十载重来漫如许。且尽清樽公莫舞。六朝旧事，一江流水，万感天涯暮。
水调歌头·呈汉阳使君::王以宁::大别我知友，突兀起西州。十年重见，依旧秀色照清眸。常记鲒碕狂客，邀我登楼雪霁，杖策拥羊裘。山吐月千仞，残夜水明楼。黄粱梦，未觉枕，几经秋。与君邂逅，相逐飞步碧山头。举酒一觞今古，叹息英雄骨冷，清泪不能收。鹦鹉更谁赋，遗恨满芳州。
如梦令·池上春归何处::秦观::池上春归何处？满目落花飞絮。孤馆悄无人，梦断月堤归路。无绪，无绪。帘外五更风雨。
赠黎安二生序::曾巩::　　赵郡苏轼，余之同年友也。自蜀以书至京师遗余，称蜀之士，曰黎生、安生者。既而黎生携其文数十万言，安生携其文亦数千言，辱以顾余。读其文，诚闳壮隽伟，善反复驰骋，穷尽事理；而其材力之放纵，若不可极者也。二生固可谓魁奇特起之士，而苏君固可谓善知人者也。　　顷之，黎生补江陵府司法参军。将行，请予言以为赠。余曰：「余之知生，既得之于心矣，乃将以言相求于外邪？」黎生曰：「生与安生之学于斯文，里之人皆笑以为迂阔。今求子之言，盖将解惑于里人。」余闻之，自顾而笑。　　夫世之迂阔，孰有甚于予乎？知信乎古，而不知合乎世；知志乎道，而不知同乎俗。此余所以困于今而不自知也。世之迂阔，孰有甚于予乎？今生之迂，特以文不近俗，迂之小者耳，患为笑于里之人。若余之迂大矣，使生持吾言而归，且重得罪，庸讵止于笑乎？　　然则若余之于生，将何言哉？谓余之迂为善，则其患若此；谓为不善，则有以合乎世，必违乎古，有以同乎俗，必离乎道矣。生其无急于解里人之惑，则于是焉，必能择而取之。　　遂书以赠二生，并示苏君，以为何如也？ 
长相思·花深深::陈东甫::花深深。柳阴阴。度柳穿花觅信音。君心负妾心。 怨呜琴。恨孤衾。钿誓钗盟何处寻。当初谁料今。
临江仙·闺思::史达祖::愁与西风应有约，年年同赴清秋。旧游帘幕记扬州。一灯人著梦，双燕月当楼。罗带鸳鸯尘暗澹，更须整顿风流。天涯万一见温柔。瘦应因此瘦，羞亦为郎羞。
丑奴儿·夜来酒醒清无梦::秦观::夜来酒醒清无梦，愁倚阑干。露滴轻寒。雨打芙蓉泪不干。佳人别后音尘悄，瘦尽难拚。明月无端。已过红楼十二间。
寓居合江楼::苏轼::海上葱昽气佳哉，二江合处朱楼开。蓬莱方丈应不远，肯为苏子浮江来。江风初凉睡正美，楼上啼鸦呼我起。我今身世两相违，西流白日东流水。楼中老人日清新，天上岂有痴仙人。三山咫尺不归去，一杯付与罗浮春。（予家酿酒名罗浮春。）
八声甘州·摘青梅荐酒::汤恢::摘青梅荐酒，甚残寒，犹怯苎萝衣。正柳腴花瘦，绿云冉冉，红雪霏霏。隔屋秦筝依约，谁品春词？回首繁华梦，流水斜晖。寄隐孤山山下，但一瓢饮水，深掩苔扉。羡青山有思，白鹤忘机。怅年华、不禁搔首，又天涯、弹泪送春归。销魂远，千山啼鴂，十里荼麋。
夜合花·柳锁莺魂::史达祖::柳锁莺魂，花翻蝶梦，自知愁染潘郎。轻衫未揽，犹将泪点偷藏。 忘前事，怯流光，早春窥、酥雨池塘。向消凝里，梅开半面，情满徐妆。风丝一寸柔肠，曾在歌边惹恨，烛底萦香。芳机瑞锦，如何未织鸳鸯。 人扶醉，月依墙，是当初、谁敢疏狂！把闲言语，花房夜久，各自思量。
青玉案·碧山锦树明秋霁::曹组::碧山锦树明秋霁。路转陡，疑无地。忽有人家临曲水，竹篱茅舍，酒旗沙岸，一簇成村市。凄凉只恐乡心起。凤楼远、回头谩凝睇。何处今宵孤馆里，一声征雁，半窗残月，总是离人泪。
卖花声·楼上久踟躇::张舜民::楼上久踟躇。地远身孤。拟将憔悴吊三闾。自是长安日下影，流落江湖。 烂醉且消除。不醉何如。又看暝色满平芜。试问寒沙新到雁，应有来书。
秋晚登城北楼::陆游::幅巾藜杖北城头，卷地西风满眼愁。一点烽传散关信，两行雁带杜陵秋。山河兴废供搔首，身世安危入倚楼。横槊赋诗非复昔，梦魂犹绕古梁州。
苏幕遮::方千里::扇留风，冰却暑。夏木阴阴，相对黄鹂语。薄晚轻阴还阁雨。远岸烟深，仿佛菱歌举。燕归来，花落去。几度逢迎，几度伤羁旅。油壁西陵人识否。好约追凉，小舣兼葭浦。
苏幕遮::朱敦儒::酒壶空，歌扇去。独倚危楼，无限伤心处。芳草连天云薄暮。故国山河，一阵黄梅雨。有奇才，无用处。壮节飘零，受尽人间苦。欲指虚无问征路。回首风云，未忍辞明主。
少年游（十之三·林钟商）::柳永::层波潋滟远山横。一笑一倾城。酒容红嫩，歌喉清丽，百媚坐中生。墙头马上初相见，不准拟、恁多情。昨夜怀阑，洞房深处，特地快逢迎。
蝶恋花·两岸月桥花半吐::真德秀::两岸月桥花半吐。红透肌香，暗把游人误。尽道武陵溪上路。不知迷入江南去。 先自冰霜真态度。何事枝头，点点胭脂污。莫是东君嫌淡素。问花花又娇无语。
夜行船·正月十八日闻卖杏花有感::史达祖::不剪春衫愁意态。过收灯、有些寒在。小雨空帘，无人深巷，已早杏花先卖。白发潘郎宽沈带。怕看山、忆他眉黛。草色拖裙，烟光惹鬓，常记故园挑菜。
卜算子·秋晚集杜句吊贾傅::杨冠卿::苍生喘未苏，买笔论孤愤，文采风流今尚存，毫发无遗恨。 凄恻近长沙，地僻秋将尽。长使英雄泪满襟，天意高难问。
采桑子::谢逸::冰霜林里争先发，独压群花。风送清笳。更引轻烟淡淡遮。抱墙溪水弯环碧，月色清华。疏影横斜。恰似林逋处士家。
倾杯·金风淡荡::柳永::金风淡荡，渐秋光老、清宵永。小院新晴天气，轻烟乍敛，皓月当轩练净。对千里寒光，念幽期阻、当残景。早是多愁多病。那堪细把，旧约前欢重省。最苦碧云信断，仙乡路杳，归雁难倩。每高歌、强遣离怀，奈惨咽、翻成心耿耿。漏残露冷。空赢得、悄悄无言，愁绪终难整。又是立尽，梧桐碎影。
木兰花慢·恨莺花渐老::万俟咏::恨莺花渐老，但芳草、绿汀洲。纵岫壁千寻，榆钱万叠，难买春留。梅花向来始别，又匆匆、结子满枝头。门外垂杨岸侧，画桥谁系兰舟。 悠悠。岁月如流。叹水覆、杳难收。凭画阑，往往抬头举眼，都是春愁。东风晚来更恶，怕飞红、怕絮入书楼。双燕归来问我，怎生不上帘钩。
荔枝香近·七夕::吴文英::睡轻时闻，晚鹊噪庭树。又说今夕天津，西畔重欢遇。蛛丝暗锁红楼，燕子穿帘处。天上、未比人间更情苦。秋鬓改，妒月姊、长眉妩。过雨西风，数叶井梧愁舞。梦入蓝桥，几点疏星映朱户。泪湿沙边凝伫。
破阵子::陆游::看破空花尘世，放轻昨梦浮名。蜡屐登山真率饮，筇杖穿林自在行。身闲心太平。料峭余寒犹力，廉纤细雨初晴。苔纸闲题溪上句，菱唱遥闻烟外声。与君同醉醒。
鹧鸪天::黄庭坚::句耳。”因以玄真子遗事足之。宪宗时，画玄真子像，访之江湖，不可得，因令集其歌诗上之。玄真之兄松龄，惧玄真放浪而不返也，和答其渔父云：“乐在风波钓是闲。草堂松桂已胜攀。太湖水，洞庭山。狂风浪起且须还。”此余续成之意也西塞山边白鹭飞。桃花流水鳜鱼肥。朝廷尚觅玄真子，何处如今更有诗。青箬笠，绿蓑衣。斜风细雨不须归。人间底是无波处，一日风波十二时。
醉桃源·柳::翁元龙::千丝风雨万丝晴。年年长短亭。暗黄看到绿成阴。春由他送迎。 莺思重，燕愁轻。如人离别情。绕湖烟冷罩波明。画船移玉笙。
醉桃源·元日::吴文英::五更枥马静无声。邻鸡犹怕惊。日华平晓弄春明。暮寒愁翳生。 新岁梦，去年情。残宵半酒醒。春风无定落梅轻。断鸿长短亭。
玉楼春::辛弃疾::无心云自来还去。元共青山相尔汝。霎时迎雨障崔嵬，雨过却寻归路处。侵天翠竹何曾度。遥见屹然星砥柱。今朝不管乱云深，来伴仙翁山下住。
临江仙（离果州作）::陆游::鸠雨催成新绿，燕泥收尽残红。春光还与美人同。论心空眷眷，分袂却匆匆。只道真情易写，那知怨句难工。水流云散各西东。半廊花院月，一帽柳桥风。
浣溪沙·清润风光雨后天::晁端礼::清润风光雨后天。蔷薇花谢绿窗前。碧琉璃瓦欲生烟。 十里闲情凭蝶梦，一春幽怨付鲲弦。小楼今夜月重圆。
对酒::陆游::闲愁如飞雪，入酒即消融。好花如故人，一笑杯自空。流莺有情亦念我，柳边尽日啼春风。长安不到十四载，酒徒往往成衰翁。九环宝带光照地，不如留君双颊红。
秋怀二首::黄庭坚::秋阴细细压茅堂，吟虫啾啾昨夜凉。雨开芭蕉新闲旧，风撼篔簹宫应商。砧声已急不可缓，檐景既短难为长。狐裘断缝弃墙角，岂念晏岁多繁霜。茅堂索索秋风发，行遶空庭紫苔滑。蛙号池上晚来雨，鹊转南枝夜深月。翻手覆手不可期，一死一生交道绝。湖水无端浸白云，故人书断孤鸿没。 
暗香疏影·夹钟宫赋墨梅::吴文英::占春压一。卷峭寒万里，平沙飞雪。数点酥钿，凌晓东风□吹裂。独曳横梢瘦影，入广平、裁冰词笔。记五湖、清夜推篷，临水一痕月。 何逊扬州旧事，五更梦半醒，胡调吹彻。若把南枝，图入凌烟，香满玉楼琼阙。相将初试红盐味，到烟雨、青黄时节。想雁空、北落冬深，澹墨晚天云阔。
小重山::杨冠卿::一笑回眸百媚生。娇羞佯不语，艳波横。缓移莲步绕阶行。凝情久，幽怨吒银筝。些事那回曾。水晶双枕冷，簟纹平。窥人燕子苦无情。惊梦断，何处觅云行。
西平乐·稚柳苏晴::周邦彦::元丰初，予以布衣西上，过天长道中。后四十余年，辛丑正月，避贼复游故地。感叹岁月，偶成此词。稚柳苏晴，故溪歇雨，川迥未觉春赊。驼褐寒侵，正怜初日，轻阴抵死须遮。叹事逐孤鸿尽去，身与塘蒲共晚，争知向此，征途迢递，伫立尘沙。念朱颜翠发，曾到处，故地使人嗟。道连三楚，天低四野，乔木依前，临路敧斜。重慕想、东陵晦迹，彭泽归来，左右琴书自乐，松菊相依，何况风流鬓未华。多谢故人，亲驰郑驿，时倒融尊，劝此淹留，共过芳时，翻令倦客思家。 
长寿乐·繁红嫩翠::柳永::繁红嫩翠。艳阳景，妆点神州明媚。是处楼台，朱门院落，弦管新声腾沸。恣游人、无限驰骤，娇马车如水。竞寻芳选胜，归来向晚，起通衢近远，香尘细细。太平世。少年时，忍把韶光轻弃。况有红妆，楚腰越艳，一笑千金何啻。向尊前、舞袖飘雪，歌响行云止。愿长绳、且把飞乌系。任好从容痛饮，谁能惜醉。
舟中夜起::苏轼::微风萧萧吹菰蒲，开门看雨月满湖。舟人水鸟两同梦，大鱼惊窜如奔狐。夜深人物不相管，我独形影相嬉娱。暗潮生渚吊寒蚓，落月挂柳看悬蛛。此生忽忽忧患里，清境过眼能须臾。鸡鸣钟动百鸟散，船头击鼓还相呼。
寓居定惠院之东杂花满山有海棠一株土人不知贵也::苏轼::江城地瘴蕃草木，只有名花苦幽独。嫣然一笑竹篱间，桃李满山总粗俗。也知造物有深意，故遣佳人在空谷。自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。先生食饱无一事，散步逍遥自扪腹。不问人家与僧舍，拄杖敲门看修竹。忽逢绝艳照衰朽，叹息无言揩病目。陋邦何处得此花，无乃好事移西蜀。寸根千里不易到，衔子飞来定鸿鹄。天涯流落俱可念，为饮一樽歌此曲。明朝酒醒还独来，雪落纷纷哪忍触。
清平乐::张炎::兰曰国香，为哲人出，不以色香自炫，乃得天之清者也。楚子不作，兰今安在？得见所南翁枝上数笔，斯可矣。赋此以纪情事云。孤花一叶，比似前时别。烟水茫茫无处说，冷却西湖残月。贞芳只合深山，红尘了不相关。留得许多清影，幽香不到人间。
浣溪沙·偕叔高子似宿山寺戏作::辛弃疾::花向今朝粉面匀。柳因何事翠眉颦。东风吹雨细於尘。 自笑好山如好色，只今怀树更怀人。闲愁闲恨一番新。
点绛唇·伤感::周邦彦::辽鹤归来，故乡多少伤心地。寸书不寄。鱼浪空千里。凭仗桃根，说与凄凉意。愁无际。旧时衣袂。犹有东门泪。
采桑子::晏几道::年年此夕东城见，欢意匆匆。明日还重。却在楼台缥缈中。垂螺拂黛清歌女，曾唱相逢。秋月春风。醉枕香衾一岁同。
立冬即事二首::仇远::细雨生寒未有霜，庭前木叶半青黄。小春此去无多日，何处梅花一绽香。
百丈山记::朱熹::　　登百丈山三里许，右俯绝壑，左控垂崖，垒石为磴，十余级乃得度。山之胜，盖自此始。　　循磴而东，即得小涧。石梁跨于其上。皆苍藤古木，虽盛夏亭午无暑气。水皆清澈，自高淙下，其声溅溅然。度石梁，循两崖曲折而上，得山门。小屋三间，不能容十许人，然前瞰涧水，后临石池，风来两峡间，终日不绝。门内跨池又为石梁。度而北，蹑石梯，数级入庵。庵才老屋数间，卑庳迫隘，无足观。独其西阁为胜。水自西谷中循石罅奔射出阁下，南与东谷水并注池中。自池而出，乃为前所谓小涧者。阁据其上流，当水石峻激相搏处，最为可玩。乃壁其后，无所睹。独夜卧其上，则枕席之下，终夕潺潺。久而益悲，为可爱耳。　　出山门而东十许步，得石台。下临峭岸，深昧险绝。于林薄间东南望，见瀑布自前岩穴瀵涌而出，投空下数十尺。其沫乃如散珠喷雾，目光烛之，璀璨夺目，不可正视。台当山西南缺，前揖芦山，一峰独秀出，而数百里间峰峦高下亦皆历历在眼。日薄西山，余光横照，紫翠重迭，不可殚数。旦起下视，白云满川，如海波起伏。而远近诸山出其中者，皆若飞浮来往。或涌或没，顷刻万变。台东径断，乡人凿石容磴以度，而作神祠于其东，水旱祷焉。畏险者或不敢度。然山之可观者，至是则亦穷矣。　　余与刘充父、平父、吕叔敬、表弟徐周宾游之。既皆赋诗以纪其胜，余又叙次其详如此。而其最可观者，石磴、小涧、山门、石台、西阁、瀑布也。因各别为小诗以识其处，呈同游诸君。又以告夫欲往而未能者。
虢国夫人夜游图::苏轼::佳人自鞚玉花骢，翩如惊燕蹋飞龙。金鞭争道宝钗落，何人先入明光宫。宫中羯鼓催花柳，玉奴弦索花奴手。坐中八姨真贵人，走马来看不动尘。明眸皓齿谁复见，只有丹青余泪痕。人间俯仰成今古，吴公台下雷塘路。当时亦笑张丽华，不知门外韩擒虎。
如梦令·野店几杯空酒::向滈::野店几杯空酒。醉里两眉长皱。已自不成眠，那更酒醒时候。知否。知否。直是为他消瘦。
贺新郎::史达祖::鹊翅西风浅。乍疏云垂幔，近月银钩将卷。天上应闲支机石，前度芳盟谁践。便好织、回文锦献。乞得秾欢今夜里，算盈盈、一水曾何远。宁不会，暗相见。彩楼吹断闲针线。想幽情嫩约，别有藓庭花院。青鸟沈沈音尘绝，烟锁蓬莱宫殿。渐木杪、参旗西转。不怕天孙成间阻，怕人间、薄幸心肠变。又学得，易分散。
朝中措·先生筇杖是生涯::朱敦儒::先生筇杖是生涯，挑月更担花。把住都无憎爱，放行总是烟霞。飘然携去，旗亭问酒，萧寺寻茶。恰似黄鹂无定，不知飞到谁家？
台城游·南国本潇洒::贺铸::南国本潇洒，六代浸豪奢。台城游冶，襞笺能赋属宫娃。云观登临清夏，璧月留连长夜，吟醉送年华。回首飞鸳瓦，却羡井中蛙。访乌衣，成白社，不容车。旧时王谢、堂前双燕过谁家？楼外河横斗挂，淮上潮平霜下，樯影落寒沙。商女篷窗罅，犹唱后庭花！
少年游·端午赠黄守徐君猷::苏轼::银塘朱槛麹尘波，圆绿卷新荷。兰条荐浴，菖花酿酒，天气尚清和。好将沉醉酬佳节，十分酒、一分歌。狱草烟深，讼庭人悄，无吝宴游过。
倾杯·离宴殷勤::柳永::离宴殷勤，兰舟凝滞，看看送行南浦。情知道世上，难使皓月长圆，彩云镇聚。算人生、悲莫悲于轻别，最苦正欢娱，便分鸳侣。泪流琼脸，梨花一枝春带雨。惨黛蛾、盈盈无绪。共黯然消魂，重携素手，话别临行，犹自再三、问道君须去。频耳畔低语。知多少、他日深盟，平生丹素。从今尽把凭鳞羽。
梦江南::赵汝茪::帘不卷，细雨熟樱桃。数点霁霞山又晚，一痕凉月酒初消。风紧絮花高。闲处少，磨尽少年豪。昨梦醉来骑白鹿，满湖春水段家桥。濯发听吹箫。
王校以诗送笋及一壶::韩淲::涧道迷蓬藿，山空且熟眠。雨多从蔽日，风横任吹烟。欢喜收笺翰，提携到酒泉。更逢初斸笋，急急和新篇。
赠守能师::释智圆::高卧湖山畔，尘机任万端。连云吟阁静，度水讲钟寒。幽户碧嶂闭，新书雪夜刊。却应趋竞者，相笑隐林峦。
和颜长官百咏·负薪::朱继芳::天寒气入鼻中辛，竹檐弯弯却恋身。卖得钱来回首望，蜡烟起处属何人。
吴门道中::刘宰::三吴豪侠骋轻肥，尽是当年襁褓儿。鬓发苍苍颜色改，问翁如此复何为。
韩魏公读书堂::熊克::去郡五里安国寺，断蓬荒绦成丘墟。郡人不置瓜李嫌，公亦甘与泉石居。想憎俗事败人意，独愿打火勤三馀。今人不出如处女，陋室屋暗百不如。闻君读书胡乃尔，政恐心地忘芟锄。前辈浑厚应有此，难弟难兄俱可书。
东新桥值雪::朱南杰::间关入帝乡，飞雪断羁肠。天地皆明白，山川忽老苍。柳眉遮旧影，梅额上新妆。客里急先务，湖边问短航。
乘黄署::杨备::执辔何人籍帝台，汉家天马不时来，疲驽多亦费刍粟，莫惜千金市骏材。
金陵杂兴二百首::苏泂::旗帜精明鼓角雄，江淮草木尽闻风。面门神王须如戟，鼠子无轻怒我公。
千秋岁::欧阳修::罗衫满袖，尽是忆伊泪。残妆粉，余香被。手把金尊酒，未饮先如醉。但向道，厌厌成病皆因你。离思迢迢远，一似长江水。去不断，来无际。红笺著意写，不尽相思意。为个甚，相思只在心儿里。
蜡梅六言三首 其二::周紫芝::云佩风侵玉冷，仙裳雾卷罗黄。家在蕊珠宫里，衣薰鹊尾炉香。
廷透用进退韵格赋奉祠喜罢感思诗次韵::周必大::寿宫均逸跨三年，谏纸停书剩几番。闻道君王开献纳，岂容公子散神仙。东华行踏京尘软，南涧休贪钓石温。三字底须论十字，券钱何似给餐钱。
鉴上人通内外学遍游访方晚栖旧隐年来示疾遂不出山牡丹四窠见寄因成三绝句以谢 其二::刘才邵::远寄灵根自梵家，小园景物顿增华。何当写在屏帏上，一任高禅笑眼花。
借榻妙上人小楼简圆方外::释居简::透骨清贫两苦心，圆方觅句妙方琴。尚堪拥鼻麾崔烈，来借楼头破布衾。
赠郡经历韩君美::陈著::易为六经彝训祖，诗关万里风化机。周孔派外谁复得，商赐言后知者谁。穿凿簸弄到今日，家自为诗人自易。数不及理数亦妄，吟而无用吟何益。京房辈，晚唐诗，悖谬之渠漓之靡。虽不能为本真累，能误来者滔滔地。鄞幕多缘奎壁照，铁做脊梁主公道。有时发经本旨坐虎皮，有时续古正音斥蝉噪。老夫耄矣不出山，宿学已堕寒灰閒。卓哉斯文有可宗，身虽不前心已攀。二松主人忽传意，谓曾齿及穷姓了。生来欠识韩荆州，我亦自分陈无己。此心胡为乎来哉，清风明月肝胆开。满天下是事为事，终归敏手经纶才。人文所以经天地，直须掀揭山火贲。民事所以寿根本，要使人人歌既醉。自顾光阴迫下舂，犹欲拭目儒术功。不能颂泰交于风云之表，亦可歌丰年于畎亩之中。
偶成::李叔与::扑断清贫事，萧然一室居。雨将苔曼衍，秋与蕙清癯。火白衣犹煖，香焦味有馀。山中足诗思，岂必灞桥驴。
送洪侍御二首::刘克庄::几回南向望蒲轮，闻引而西忽改辕。小毖上求助初政，大招公起入修门。鳞无婴者宁非谄，膳有鬈如不必言。膜外浮荣均臭腐，本来面目要常存。
扶风天和寺::苏轼::远望若可爱，朱栏碧瓦沟。聊为一驻足，且慰百回头。水落见山石，尘高昏市楼。临风莫长啸，遗涕浩难收。
句 其一::孙载::地据淮西尽，江吞石壁宽。
梅花集句 其三::李龏::冰姿元住藐姑山，一落风尘即厚颜。寄语清香少愁结，春光不度玉门关。
嘉禾百咏·河内亭::张尧同::掾死缘非使，儿要哭未休。旧时亭下泪，疑与水长流。
奉送景升西上::沈辽::京口杨夫子，知名三十秋。青衫尚为邑，相见松江头。倾盖曾未久，欢若平生游。适当及瓜代，浩然治西舟。荐章满公车，行想拜恩休。万里起跬步，青云眇难俦。余方归东路，于此怅夷犹。行觞莫辞醉，分袂云间楼。
挽朱宜人::王柏::蜀峰飞来不记年，页峨崒嵂青绵联。康湖演漾吞万壑，风雷日夜喷飞泉。水西葱郁气方壮，水南重得黄牛眠。深山大泽绝异处，造物冥锢难轻捐。龙翔凤舞萃英淑，岂非天授夫人贤。彩云落月相珪璧，山花庭草摇香钿。虎羊甲士俨成列，万松磨颭生苍烟。夫君笔力扛九鼎，亲著幽德熏兰荃。应有山灵乘赤豹，千年呵护青瑶镌。
和答诸兄弟四首 其二::张守::三州皇化未能宣，山水清奇记九仙。白首弟兄长挂梦，喜听夜雨对床眠。
山舍小轩有石竹二丛鬨然秀发因成二章::林逋::青帘有酒不妨赊，素壁无诗未足夸。所重晚芳犹在日，可关秋色易为花。深枝苒苒妆溪翠，碎片英英剪海霞。莫管金钱好行市，寂寥相对是山家。
寄孙::王安石::少时已感韩子诗，东西南北俱欲往。新年尤觉此语悲，恨无羽翼超惚恍。肺肝欲绝形骸外，涕洟自落衣巾上。此忧难与世共知，忆子论心更惆怅。
偶作::曹彦约::太极奚河图，河图非太极。矧复赘无极，哀哉何太息。可不观古圣，一一已默识。□湖为作图，交扰而曲屈。是孰知五行，五行皆妙质，不可离合论，浑浑体自一。安得孔子生，邪说俱荡涤。哀哉复哀哉，太息得太息。
和徐子融韵::陈文蔚::读书端的在研穷，洞贯精粗与始终。卓尔颜渊有真见，分明来自博文中。
贺李昉::范质::翰苑重求李谪仙，词锋颖利胜龙泉。朝趋建礼霞烘日，夜直承明月印天。圣主重知缘国士，相公多喜为同年。青春才子金门贵，蜀锦袍新夺日鲜。
南窗夜集叔问戏取樟木脑然雪为灯因与仲嘉叔问联句一首::程俱::性空本无方，水火不留碍。阳生至阴中，此理固有在。初疑水焚槐，忽若镜加艾。又如大海中，神龙出光怪。冰姿映烈焰，势恐不两大。原燎正焮腾，汤沃忽崩败。涓涓煖泉涌，熠熠寒光碎。伟哉六合间，恢诡不胜载。阴风结飞雨，来自。九天外。苍樟出芳液，根节依大块。初非气相求，又岂天所配。如何冰炭仇，乃作坎离会。因知造化机，幻手端可贷。
戏咏猩猩毛笔二首::黄庭坚::明窗脱帽见蒙茸，醉著青鞋在眼中。束缚归来傥无辱，逢时犹作黑头公。
襄阳怀古::孙信臣::孔明高卧处，庞统旧居时。遇主龙方起，逢辰骥莫追。
叶仲脩令其子携所作求诗::姜特立::雅道去已久，挽回良独难。须求正知见，莫学小波澜。父子专诗律，风骚逼将坛。如今寄佳句，那复阿蒙看。
真宗奉圣祖玉清昭应宫十一首::真宗::太初非有祈，至道本无声。降迹临下土，成功陟上清。至仁孰动值，丕绪吵宗祊。紫禁承来格，鸿基保永宁。发祥垂诞告，致孝庆崇名。广乐伸钦奉，诸休固太平。
宫词十首 其五::卢秉::花蒂流金水，知从秘苑来。春风如解意，不敢起纤埃。
送柑酒与少瞻::曹勋::小摘洞庭霜后实，旋篘真一瓮头春。雪中急欲林夫子，漫助诗人笑语新。
五更起坐::陆游::世间醉梦过浮生，谁肯披衣坐五更？煜煜心光回自照，绵绵踵息浩无声。古人得意捐糟粕，痴子何知堕化城。七十老翁须努力，邻鸡才唱又窗明。
过前冈见毁松有感::赵善括::当年种植到于今，用力虽劳用意深。巨荫已容车马过，盘根宁畏雪霜侵。两行冠剑大夫职，十万旌旗勇士林。烈日流金路无尽，此时方识古人心。
閒极::晁说之::閒极忘羁旅，秋色为我深。牛卧树外影，鸡鸣堂中心。自言身已隐，人道尚官箴。明趋傍海郡，适我梁甫吟。
送叶靖逸之维扬::徐集孙::竹西亭下路，二十四桥迂。有志风寒地，携家雨雪途。杯酣看玉蕊，橐重载湖珠。写就乌丝句，无妨寄雁奴。
天寒::张方平::风裂幽窗水泽坚，寒郊空迥澹无烟。何因得向桃源去，景气长如二月天。
于潜张长官荣上::释居简::岞崿峰前古子男，万家喜气接浮岚。许曾蜕俗今留迹，坡为寻僧旧驻骖。养志不违宜膝下，去天差近似城南。明年一县花如锦，日日春风伴燕酣。
痴::释怀深::学道先须不要痴，痴心未了转狐疑。迷云头上黑如墨，白日茫茫几个知。
效赵学士体成口号十章献开府太师::司马光::东田小籍选新声，歌吹胡琴色色精。客少有时全不用，天然水竹湛余清。
博鸡::周南::庆元夏四月，所至喧博鸡。小市车不通，引首望其逵。鸡笼三尺高，鸡价千钱提。苦云输钱少，取取斗样归。小儿博手短，颠走歌呼齐。搜携遍村墅，往往空其栖。或买鹅代之，亦取鸡为辞。仆夫告我言，官人那未知。聚呶已跨日，来初知为谁。余无五行学，觉有纤芥疑。老距不可臛，利觜长安施。更讶十钱片，一博多得之。归寻故老问，始云眼见希。因之互猜愕，传来又夸毗。或谓近鸡祸，或言鸡者饥。岁行将在酉，事应恐在兹。圣明攸好德，百祲潜光辉。蠢兹朱衣者，万万不关时。但疑一种类，争雄无兼雌。更恐坊市内，相望野鸡啼。岂将有微沴，神者预启其。乖风感乖气，朗鉴尚表微。人言良过矣，邦禁亦未非。我欲效风人，聊赋博鸡诗。
第一百八十五::文天祥::萧条四海内，慷慨有馀悲。路逢相识人，开怀无愧辞。
杜似吟院二首::黄庭坚::日长吟院无公事，燕入花开必有诗。莫道南风吹雁去，春来亦有北风时。
和粹伯七夕韵::曾协::常时泪雨久涟洳，准拟晴窗叫勃姑。报答月华思善画，便和风露入新图。
四鼓出嘉会门赴南郊斋宫::陆游::客游梁益半吾生，不死还能见太平。初喜梦魂朝帝所，更惊老眼看都城。九重宫阙晨霜冷，十里楼台落月明。白发苍颜君勿笑，少年惯听舜韶声。
青春::张耒::青春忽妍好，半岭丽朝阳。谷鸟喜相见，园花明晓妆。闲居耽道味，吟眺惜风光。扣户有佳客，悠然三举觞。
醉歌::陆游::读书三万卷，仕宦皆束阁；学剑四十年，虏血未染锷。不得为长虹，万丈扫寥廓；又不为疾风，六月送飞雹。战马死槽枥，公卿守和约，穷边指淮淝，异域视京雒。於乎此何心，有酒吾忍酌？平生为衣食，敛版靴两脚；心虽了是非，口不给唯诺。如今老且病，鬓秃牙齿落。仰天少吐气，饿死实差乐。壮心埋不朽，千载犹可作！
顾亭林::胡松年::海山荡佳气，千载传古居。平生读书地，竹柏静以疏。忠义贯白日，名不埋幽墟。苗裔今几何，谁能补其馀。
上宣副定甫十二韵::汪梦斗::建邺古都会，东南气势雄。宣流分汉使，礼乐有周公。自是通儒术，元非急治功。一江秋色外，九郡月明中。云泽遍田里，声华彻昊穹。藩方小盘薄，廊庙即舂容。力可安燕祚，学能传孔宗。经纶方寸起，勋德古人同。妄息五官寂，灵存万虑空。井寒那起浪，木静不惊风。定者心之主，行兮用以充。苍生望霖雨，宁久蛰泥龙。
鹭::释行海::来往长江点翠屏，江风袅袅顶丝轻。有时拳足芦花畔，鱼在芦花影里行。
洒然堂::张舜民::何必徜徉水石间，听君言语已孱颜。三湘尽处犹逢竹，五岭回时却见山。吏案总教如雁雁，灵源我且似鸥閒。天边猿鹤皆相识，惟欠携筇日往还。
春思五首 其二::韦骧::香心夭艳尚包藏，蜂蝶优游苦未忙。何处纸鸢飞白昼，几家归燕认雕梁。
寒食宴提刑致语口号::苏轼::良辰易失，四者难并。故人相逢，五斗径醉。况中年离合之感，正寒食清明之间。时乎不可再来，贤者而後乐此。恭惟提刑学士，才本天授，学为人师。事业存乎斯民，文章盖其余事。望之已试于冯翊，翁子暂还於会稽。知府学士，接好邻邦，缔交册府。莫逆之契，义等於天伦；不腆之辞，意勤於地主。力讲两君之好，可无七字之诗。欲使异时，传为盛事。云间画鼓叠春雷，千骑寻芳戏马台。半道已逢山简醉，万人争看谪仙来。淮西按部威尤凛，历下怀仁首重回。还把去年留客意，折花临水更徘徊。
桂林宴交代董侍郎乐语口号::李曾伯::同是虚皇老从臣，海山深处细论心。金兰谊笃新藩翰，玉笋班趋旧禁林。对月不妨延桂影，思人惟有护棠阴。公归定是调商鼎，莫忘梅花雪片吟。
闲吟四首::邵雍::欲有一瓢乐，曾无二顷田。丹诚未贯日，白发已华颠。云意寒尤淡，松心老益坚。年来疏懒甚，时忆旧林泉。
山行 其九::卫宗武::开到荼蘼花事休，妇桑男亩又从头。阳春有脚堂堂去，万缕垂杨系不留。
寄题太和宰赵嘉言勤民二图 其一::杨万里::特借丹青写二图，二图之意果何如。请君细看□□□，是亦□求无逸书。
呈唐德舆兼寄呈可久三首::赵蕃::敬作沙随问，归来安稳不。一官成弃却，微恙想今瘳。诗箧犹堪倒，钱囊不用谋。更思从二老，何日具扁舟。
书陈颐刚墨梅扇::廖行之::玉斧琢成明月，陈玄幻出横枝。依旧西湖风景，素衣聊受尘缁。
次韵答致政宫师张相公::韩琦::早谢枢衡贵，逍遥哂众愚。乐从黄卷得，游命赤松俱。风雅樽前事，云山世外娱。何妨紫虚下，散发伴樵苏。
经照湖方干旧居::释智圆::磻溪垂钓者，终得展其才。何事先生隐，不逢明主来。泉声秋雨歇，月色夜云开。对此空惆怅，吟魂早晚回。
道中寄同舍 其一::孙应时::风声捲芦竹，雪意满江天。水落石可数，沙寒鸥自眠。回头渺城郭，留眼寄山川。老去重来否，吟馀一惘然。
次韵昌甫 其六::韩淲::我圃虽荒亦有梅，相随酬唱谓何哉。须知流水孤村外，尽有清明风月来。幽艳肯因人意发，好花元是化工栽。几番立尽空行去，犹记西湖挈杖回。
种谷吟::邵雍::农家种谷时，种禾不种莠。奈何禾未荣，而见莠先茂。莠若不诛锄，禾亦未成就。又况雨霈时，沾及恩一溜。
赤松三咏·赤松山::姜特立::仙山名字几千秋，勇退曾闻汉故侯。自笑功名无尺寸，旭来也作赤松游。
示若临侍者::释普济::一思面门摘不断，放下重新买草鞋。有路莫行无路入，照雇浑家落险崖。
柳梢青::杨无咎::屋角墙隅。占宽闲处，种两三株。月夕烟朝，影侵窗牖，香彻肌肤。群芳欲比何如。癯儒岂、膏粱共途。因事顺心，为花修史，从记中书。
东湖感事二首 其二::李石::一官职檄冷秋冰，尽日量书接夜灯。老去髭须无可染，秋来面目自生憎。湖通堰尾听泉激，日出山尖见雪层。结习未除江海客，不忘回首梦觚棱。
览镜有白发 其一::虞俦::拂拭青铜照病颜，勋名正堕渺茫间。缘愁白发三千丈，蚤已朝来见一斑。
见杨诚斋::徐玑::名高身又贵，自住小村深。清得门如水，贫惟带有金。养生非药饵，常语尽规箴。四海为儒者，相逢问信者。
表侄江垧种竹名筠坡来求诗::陆游::奉常遗绪冷如秋，闭户知君颇好修。千里可嗟妨晤语，两书犹喜免沉浮。但令有竹能医俗，何患无天可寄愁。一事却须常自勉，勿容凡子得同游。
闻边事::戴复古::昨日闻边报，持杯不忍斟。壮怀看宝剑，孤愤裂寒衾。风雨愁人夜，草茅忧国心。因思古豪杰，韩信在淮阴。
遗安堂::任希夷::苴茅动龚胜，屠书恐王蠋。二君夭天年，千载欢莫赎。今代史伯存，危行光往躅。繄昔开禧年，狂童叛吾蜀。非招讵肯往，全身不受辱。平林萃群号，高飞独黄鹄。屹如中流柱，炯若昆山玉，元气赖以存，馀风厉颓俗。平生慕庞公，以安贻嗣续。岂为万钟加，居然一丘足。晚山云自归，春风草还绿。代谢纷吾前，灵台独无欲。一从身落南，先庐蜀江曲。中间乱离瘼，几人惠文触。烂额皆论功，考槃终不告，临风一长谣，白驹在空谷。
蜂房::释居简::各开户牖复尊王，酿熟芳鲜又绝粮。课有常程分殿最，日无馀暇息奔忙。酷嫌虿尾长摇毒，终使花头不损香。细细中边分正味，莫教勤苦度韶光。
无愁::何应龙::世间惟我最无愁，才是无愁得自由。午睡觉来门半掩，一池春水看鱼游。
十一月六日雨至次月一日始霁::曾丰::数自初旬至末旬，雨犹末了雪相寻。千山草木收元气，万里乾坤入太阴。城郭谯楼吹冻角，郊原驿舍捣寒砧。静听年少心须折，幸我已无年少心。
江海水仙同赋::项安世::萧然两高人，冠佩何楚楚。齐鲁有大臣，可敬不可侮。东风吹百花，馀子不足数。同为岁晚游，各不相媚妩。君看冰雪姿，定肯学儿女。三肃庵中人，此客难为主。
武陵江上渔舟::项安世::家居堤下土平帘，人在江中尺许船。正尔平生事方足，有人狂梦欲登仙。
游东湖::彭汝砺::草色蒹葭芦苇中，莲花一片万枝红。斜阳色妒波心日，细雨香吹水面风。泽国地开金色界，桃源人在水晶宫。扁舟便好如张翰，好在溪边旧钓筒。
促拍满路花::吕胜己::名花无影迹，寒气日凄凉。人间千万树，歇芬芳。紫微宫女，仙驭降霓裳。名在仙班簿，不属尘凡，洞天密锁云窗。遗珰连宝珥，人间识天香。凝寒承雨露，傲冰霜。凌仙仙子，邂逅水云乡。更约南枝友，游遍江南，共归三岛扶桑。
钱塘观潮::刘黻::此是东南形胜地，子胥祠下步周遭。不知几点英雄泪，翻作千年愤怒涛。雷鼓远惊江怪蛰，雪车横驾海门高。吴儿视命轻犹叶，争舞潮头意气豪。
晚意::王铚::山空寺古紫苔侵，更喜渔樵不见寻。坐对秋阴晚萧瑟，风吹败叶入廓深。
书杨舜韶诗后::陈长方::吴城磊落见长身，屈指文章第几人。岁月消磨百年后，音容间绝九泉新。惭无健笔作佳传。空对遗编独惨神。符也克家端的否，会须收拾寄苍珉。
过慧山见旧题二首 其一::孙觌::一别名山十五年，宦情羁思两茫然。故人半作累累冢，只有苍官立道边。
满江红 其一::黄机::牙鼓声中，又妆点、千红万绿。春试手，银花影粲，雪梅香馥。归梦不知家近远，飞帆正挂天西北。记年时、歌舞绮罗丛，凭谁续。烟水迥，云山簇。劳怅望，伤追逐。把蛛丝鹊喜，意□占卜。月正圆时羞独照，夜偏长处怜孤宿。悔从前、轻被利名牵，征尘扑。
扈从朝献四首::任希夷::夕郎同列升金殿，分立虚皇宝座前。天子参神来缛位，侍臣夹跪御炉边。
偈颂一百六十首 其一○一::释宗杲::今朝又是六月半，记得一则旧公案。拄杖子吞却法身，露柱在傍偷眼看。看不看，拈起秦时𨍏轹钻。万别与千差，吾道一以贯。
挽陈郡倅用虎妻朱安人::余谦一::阖郡无男子，夫人可奈何。平生羞蔡琰，一死伴湘娥。门盍来旌表，邻应辍杵歌。潘郎家国恨，怪得鬓丝多。
咏史下·慕容恪::陈普::霜雹风沙杂乱飞，段龛地下见春归。时来但处周公位，历举华人百世希。
解嘲示真歇老人二首::张元干::不作市朝梦，生憎城郭居。前身真衲子，妄念入儒书。丘壑无疑老，轩裳久已疏。世人多大屋，争笑卖吾庐。
和东坡醉翁操韵咏风琴::楼钥::泠然，轻圆。谁弹，向屋山。何言，清风至阴德之天。悠飏馀响婵娟，方昼眠。迥立八风前，八音相宣知孰贤。有时悲壮，铿若龙泉。有时幽杳，彷佛猿吟鹤怨。忽若巍巍山颠，荡荡几如流川。聊将娱暮年，听之身欲仙。弦索满人间，未有逸韵如此弦。
郭氏山林十六詠壶天阁::陆游::吾廬在目中，日可理轻策。乃知壶中天，端勝缩地脈。
以诗句咏梅 真与雪霜娱晚景::方蒙仲::难得雪成持，不柰风无赖。生来避闹蓝，行不超色界。
纪恩诗::姜特立::百首清诗夜上，九重温诏晨颁。自古封侯赐璧，慷慨只立谈间。
渔歌::姚所韶::自得元无趣，悠然与世忘。一声来欸乃，孤棹在沧浪。云断暮空碧，江清秋思长。欲将湘笛和，无调入宫商。
夏木闻禽::刘攽::爱此南轩木，亲闻好鸟声。夏阴双绿缛，幽韵独凄清。带雾知天晓，因风觉晚晴。忘机是幽客，相见不相惊。
水调歌头::刘仲讷::昨夜乘秋兴，长啸驭清风。飘然玉宇虚廊，忽到广寒宫。解后姮娥相见，为问中秋诞节，奇特世难同。底事长庚梦，独占此宵中。呼金兔，寻玉策，检前踪。自从盘古有月，便有此山仙翁。公向人间游戏，月在天衢来往，清气每相通。明月既无尽，公寿亦无穷。
望霁::卫宗武::阴阳互阖闢，宇宙几洪荒。重明丽乎正，万象先辉光。
喜邵孟清见过::晁公溯::尔居泰定山，岂减独乐园。但恨山中翁，奄忽归九原。我来不及识，风流被后昆。见尔眉骨似，惊嗟翁尚存。借问昔手植，今应茂墙藩。高松垂雨鬣，大竹引霜根。种木在闾里，种德在子孙。家有三绝编，德乃一代尊。闭门勤读此，勿使绝微言。
舟下建溪::方惟深::客航收浦月黄昏，野店无灯欲闭门。倒出岸沙枫半死，系舟犹有去年痕。
月下口占戏子温 其二::李新::万里层阴宿雾消，冰轮初上镜天遥。此时仙汉栏干曲，竹影梅风笑寂寥。
早发赴蒙县二首 其二::刘弇::摇落秋无赖，追随月结缘。褐衣寒未授，枥马老先颠。客思淮云远，乡魂越鸟边。荒唐故时叟，曳尾想遗阡。
次韵子厚弟小春偶成::王之道::强插梨花做小春，风前诗思有余清。路逢野老那知姓，耳听幽禽自唤名。岁晚山林松桧色，天寒关塞鼓鞞声。枕流潄石君无笑，我欲岩居学子荆。
观梅::杨公远::老来宠辱两无闻，才见梅花喜十分。冰雪相看虽属我，乾坤独步却输君。受知和靖黄昏月，入梦昌龄落寞云。从此暗香来不断，何消更把水沈焚。
奉陪韩魏公燕王氏园亭席上赋诗留题二首::强至::滏阳宾客摆尘羁，一笑名园万事遗。细草幽花多自种，閒云静月最相宜。乡人乘暇就携酒，野客寻春来赋诗。白发朱衫犹幕府，南归已觉十年迟。
采桑子（重阳病起饮酒连夕）::朱敦儒::天高风劲尘寰静，佳节重阳。叶下潇湘。碧海晴空一阵霜。安排弦管倾芳酝，报答秋光。昼短歌长。红烛黄花夜未央。
屐::强至::好在登高屐，东西类此身。游频齿几折，用久蜡还新。晚步怜今日，幽寻忆古人。莫随珠履客，且伴白纶巾。
偈颂六十五首::释普济::南山虎齩大虫，鳖鼻蛇头生角。大地六反震动，文殊普贤惊愕。
赠四明言上人::释居简::太玄讥太白，淡扫却清新。纸上忽垂实，镜中如写真。荔丹晴态度，桃晕雨精神。说与铅黄手，缁云不受尘。
留范景山::陈著::满天风雨作新正，下访劳君一日程。长揖不交随俗礼，苦言惟有隔年情。镫生晕处醒相对，犬吠声中心自惊。人事难齐时事险，聚头时节且迟行。
雪後寻梅偶得绝句十首::陆游::雪晴萧散曳筇枝，小坞寻梅正及时。临水登山一年恨，十分说似要渠知。
汉老弟近书云欲看文字无暇作记者证财用韵::虞俦::脱粟羹藜未厌餐，何必华屋荐金盘。风前觅句巾常岸，月下挥觞影亦单。懒拙不堪当世用，行藏留与后人看。也知妍丑初无定，马面相怜亦突栾。
题薛彦海墨竹::林敏功::修竹尝连林，谁复访清秀。妙手拂素壁，直节乃一□。□□别孤芳，妙舞欺长袖。只影媚澄潭，清风在中霤。山中岁言迈，慰我聊邂逅。臃肿门前樗，软弱常□茂。固无斧斤厄，每犯霜雪叩。谁知彼樗肥，不如此君瘦。
西厅::夏竦::阶除尽日微风度，帘幕先秋暑气还。莫讶使君临案久，雨晴端正见南山。
虞美人（题灵山广禅院）::葛胜仲::灵山法会何曾散。此地神光满。丁公潭下百雷霆。疑是银河挽下、一齐倾。高桥飞观连云起。槛外惊湍水。大矶才过小矶来。应有天孙灵驭、月中迥。
天泽源::杜捍::湛碧一泓深，潺湲泻不断。高穹沛四时，派别环周半。
送艾若讷赴青田 其二::李正民::春光欲动草芊芊，水绿山青上濑船。若使周公但茅屋，雪袍宁醉楚江边。
颂证道歌·证道歌::释印肃::决定说，表真僧，处处和光勿自能。有时鼻孔撩天笑，个个众生目患盲。
秋晚杂书三十首::方回::子云性滑稽，寓意颂酒德。鸱夷虽胜瓶，岂终无腐日。子反以此毙，孟公卒自贼。万物有中道，盍少循轨则。唐用交州督，畏瘴避远役。抵死坐不饮，如此固为失。此齐有孙生，执笔老敕勒。一夕醉不起，彼亦岂为得。
赠袁州仰山简长老::许景衡::简师本吾儒，学佛见阃奥。开心涤尘滓，回首弃巾帽。飘飘秋云意，凛凛霜柏操。鱼鼓屡陪众，林壑常寄傲。十年栖仰山，终日勤劝导。欲酌清泠泉，为尔沃炎燥。欲挥智慧剑，戒尔逞贪暴。迷途自多梗，法岸岂易到。惟知务引拔，仰不愧覆帱。幽明虽难诘，善否疑有报。岩间涌宝塔，兹事谁为造。琢削宁须班，挽拽谁困奡。一方竞奔走，万口尽諠噪。守臣献异状，天子锡嘉号。镇压等衡岳，扶持壮大宝。师乎良有得，叟也无复道。
子温侄用再闻诵新作突过黄初诗作十诗见遗辄勉强次韵 其六::张扩::吾诗窘时穷，章句羞拙讷。君诗非吾偶，齐大轻郑忽。雷门不敢过，西施忌唐突。政当就阿戎，谈天搜理窟。
题夏大初丈高居::孔平仲::入门已可爱，庭户复清阴。更有池台邃，相连花木深。山川供隐几，风月伴抽簪。七十须浑黑，知公但养心。
题白道猷::释怀深::猛虎毒蛇从法化，凶神百怪仰高踪。只因一念分凡圣，碍却前头蒸饼峰。
求参议挽词::楼钥::玉立期清贵，庞眉望寿龄。父兄嗟奄忽，姑姊亦凋零。厚德今谁在，佳城惨欲扃。孙曾闻竞爽，兰玉在阶庭。
又一首答二犹子与王郎见和::苏轼::脯青苔，炙青蒲，烂蒸鹅鸭乃瓠壶。煮豆作乳脂为酥，高烧油烛斟蜜酒，贫家百物初何有。古来百巧出穷人，搜罗假合乱天真。诗书与我为曲蘖，酝酿老夫成搢绅。质非文是终难久，脱冠还作扶犁叟。不如蜜酒无燠寒，冬不加甜夏不酸。老夫作诗殊少味，爱此三篇如酒美。封胡羯末已可怜，不知更有王郎子。
六句偈六首 其二 后念是圣::释清远::后念是圣，一拳打正。干戈丛里，拾得性命。
又招虞仲来竹阁::许景衡::一诺定须游竹阁，多时凝望出松台。祇应城市醺醺醉，肯为诗翁特特来。湖水秋来清见底，仙山雨后翠成堆。栏干供尽登临目，鸥鹭翩翩日几回。
次韵功父观余画雪鹊有感二首::苏轼::?此诗卷二十五已收，题“次韵郭功甫观予画雪雀有感二首”。?追忆郭功父观余旧画雪鹊，复作二韵寄之，时在惠州?此诗为郭功父作。?平生才力信瑰奇，今在穷荒岂易归。正似雪林枝上画，羽翰虽好不能飞。
桃花菊::张侃::谁将秋菊蕊，故作小桃红。轻薄随时好，飘零风雨中。
春日杂咏九首::李弥逊::忆昨金门侍，晨参玉佩声。解缨青琐闼，束载锦官城。日与长安远，春随上苑生。执鞭非所好，独抱峦轩情。
句::钱昭度::三年别馆风吹入，万里长沙月照来。
和洁堂见寿十章::马廷鸾::丧乱属何辜，訏訏者谁子。生来乏远猷，死去忧良史。
久病二首 其一::吕本中::久病畏人事，长闲增道心。宁贪风日好，不避雪霜侵。局蹐身犹在，高低手自斟。酒杯休厌满，茗盌向来深。
次季和宿龙泉寺遇雪韵::孙应符::同人如提宿，初从城市归。雪轻浑欲舞，云栋不成飞。客去寻溪棹，僧来叩竹扉。篱边一枝玉，漏汇化丁机。
汉宫春::汪莘::春色平分，甚偏他杨柳，分外风流。夭桃自适其适，一笑还休。可怜仙李，对东风、却少温柔。争奈得、海棠妆点，向人浑不知羞。谁觉韶华如梦，到酴醿开后，莺语供愁。天教姚黄晚出，贵与王侔。花中隐者，有春兰、秋菊俱优。须是到、溪山清冻，江梅香喷枝头。
送诸方行化 其六::释守卓::林下既了空，尘中须达事。随事了真空，自空展化事。事空空事中，淘镕成宝器。宝器盛醍醐，是曰甘露味。
次韵子瞻寿州城东龙潭::苏辙::东行取次阅三州，击鼓清晨复解舟。车骑纷纭追过客，歌钟凄咽动潜虬。宦游底处非巢燕，归计何嫌诮沐猴。赖有故人怜远适，殷勤屡劝酒行周。
送郑编修子四省元::姚勉::文章得印天尝靳，家世传灯古亦疎。幸甚迁能紬石室，惜哉昶亦误银车。君今自是人龙子，名复高横荐鹗书。读饱邺侯三万轴，放高通德旧门闾。
尔雅台::王十朋::隐迹江山郭景纯，学兼儒伎术通神。虫鱼草木归笺注，何害其为磊落人。
竹林七贤::林希逸::赏静偏怜竹，宜人况有林。七贤同远趣，千载有遗音。避俗来深处，披衣卧绿阴。玉人三四辈，风箨短长吟。翠入刘伶酒，声随叔夜琴。溪干唐六逸，先后许论心。
赠太师中书令鲁国曾宣靖公挽词二首::王珪::璧宫人去水潺潺，帝辇空临泪一潸。白玉芦樽陪庙食，黄金洒翰落碑颜。星辰掩霭移天上，桃李芬芳满世间。门外沙堤何日尽，只应阴施在银山。
西江月 其一 赋红白二梅::汪莘::红白虽分两色，清香总是梅花。早春风日野人家。相对伯夷柳下。爱影拈将灯取，惜香放下帘遮。长安如梦只堪嗟。乐此应须贤者。
白干舖别傅用之主簿::陆游::我行忽百里，送客亦已空，傅子独眷眷，旦暮随此翁。谢之不肯去，瘦马冲北风，泥溅及马臆，霜飞逼裘茸。茅店得小语，慨然念年凶，不作儿女悲，道义相磨砻。我归亦何为，鱼鸟愁池笼。君乃台阁人，鸾凤仪笙镛。若耶遶青山，天禄摩苍穹。此别各努力，出处何必同。
呈林子方运使四首::赵蕃::去岁都城客，传闻召节驰。深期遂披睹，得以叙乖离。竟复参差是，空成怅望兹。外台知不远，匹马敢言疲。
晚归遇雪::释居简::集霰缤缤趁雨飘，回风籍籍委江郊。重阴冻锁天无畛，一眼平铺池不坳。直恐径迷随意扫，又疑竹裂带寒敲。倚阑欲看连云色，更待黄昏桂影交。
东谷沿小涧树木丛蔚中有圆潭爱之久坐书所见::文同::野水泻古穴，石岸盘回渊。飞尘不可入，竹树围清涟。静往得胜玩，深居逃俗缘。寒光照烦襟，景寂心自圆。枯篁蹲碧禽，垂颈窥沉鲜。对之不敢动，相望两俱禅。
得雷太简自制蒙顶茶::梅尧臣::陆羽旧茶经，一意重蒙顶。比来唯建溪，团片敌金饼。顾渚及阳羡，又复下越茗。近来江国人，鹰爪夸双井。凡今天下品，非此不览省。蜀荈久无味，声名谩驰骋。因雷与改造，带露摘牙颖。自煮至揉焙，入碾只俄顷。汤嫩乳花浮，香新舌甘永。初分翰林公，岂数博士冷。醉来不知惜，悔许已向醒。重思朋友义，果决在勇猛。倏然乃以赠，蜡囊收细梗。吁嗟茗与鞭，二物诚不幸。我贫事事无，得之似赘瘿。
题钱明仲汲古堂::陈梦庚::自一而三散万殊，学惟定力是功夫。十分谨处持槃水，万理紬来似辘轳。痴叔床空唯易在，濂溪阁冷有图无。希天穷到渊渊地，子肯闲来拥地炉。
句::谢希孟::艳阳一何好，零落千载冤。
问花坞::王洋::一年春又转头空，前信花催后信风。花坞老人诗力健，好留春住莫匆匆。
延平粹厅十咏·拥云::陈宓::寂寂万山底，晴岚晏犹氛。驰心惟魏阙，玉帝捧黄云。
呈辛稼轩::刘过::卧庐人昔如龙起，鼎足魏吴如等是。若结梅花为保社，林逋只会住孤山。
句 其四::王介::金陵村里王夫子，可是能吟富贵诗。
诸暨道中作::范仲淹::林下提壶招客醉，溪边杜宇劝人归。可怜白酒青山在，不醉不归多少非。
集句 其十八::闻人祥正::学画蛾眉独出群，越罗巴锦不胜春。承恩数上南熏殿，无奈宫中妒杀人。
记梦::刘克庄::昔梦趋旃厦，巍冠预讲论。孤忠鄙张禹，薄命类虞翻。稍觉刍言戆，徐瞻玉色温。放臣绝朝谒，无路可酬恩。
寄赵叔鲁::戴师古::相知言莫尽，别后意如何。命笑人冰薄，愁因夜雨多。全家寓京国，无地着吟哦。会得穷通理，从科缉薜萝。
中兴寺环翠阁::乔梦符::□尽烟波阔，风多客袂凉。清谈饶有致，白日不知长。麦陇高低熟，缫车哑轧忙。归来犹怪早，人影在斜阳。
贺新郎·贺鹊冰檐绕::佚名::贺鹊冰檐绕。伴华堂、两催妆束，音传青鸟。瑞气沉烟金鸭袅。脆管繁弦迭奏。拥出个、仙娥窈窕。秋水芙蓉相映照。算人间、天上真希少。肌玉润，臂金瘦。仙郎况是青春调。向鸳鸯、彩丝结就，同心巧。料想梅花先得了。昨夜一枝开早。无地著、许多欢笑。准拟计台魁鹗表。著青衫、跃马长安道。一百岁，一双好。
追和子由去岁试举人洛下所寄九首暴雨初晴楼::苏轼::秋後风光雨後山，满城流水碧潺潺。烟云好处无多子，及取昏鸦未到间。
次邢元辅知府韵二首 其一::周行己::飘零南北道，祇为草堂留。佳句堪排闷，端居正复愁。何年寻旧壑，无路借前筹。拟访乘槎客，真仙不可求。
康定中予过洛桥墩南得诗两句於今三十二年矣::司马光::流尘集宝鉴，尘昏鉴不昏。织泥落清水，泥浑非水浑。人能辨二物，相与自忘言。二物不能辨，悠悠何足论。无为舍其内，逐外取烦冤。
漓之水::曾丰::漓之水浮兮，粗资以汰。漓之水激兮，顽资以淬。漓之水清兮，垢资以洒。漓之水润兮，槁资以溉。
艾以诸公雌黄其诗意殊不平戏用前韵::陈棣::载味君诗字字新，方知后实称先声。文章素号五经笥，姓字行添千佛名。赵璧有瑕虚指示，随珠无价妄讥评。官閒聊戯管城颍，小草银钩乱伯英。
杏花::朱淑真::浅注胭脂剪绛绡，独将妖艳冠花曹。春心自得东君意，远胜玄都观里桃。
再和::张守::六花照老眼，令我喜欲颠。顷刻万株玉，巧趁春风前。伫立听风谣，诵言使君贤。不事厨传饰，皇化忧不宣。相见虽苍颜，妙语加韶妍。小邦犹射鼠，安用弯黄肩。
观富郑公及东坡颖滨无垢著名禅派口占::钱时::唐虞千古旧规模，周孔谁云不丈夫。幸自家风皇极教，未消宗派祖师图。
昙山题诗::朱熹::颓然见此山，一一皆天作。信手铭岩墙，所愿君不凿。
丹阳客舍示曾纡公衮::贺铸::眼里铅华今日见，胸中冰炭几时除。欲知老子消怀处，静夜青灯一卷书。
斋居书事::陆游::慵养金丹换鬓须，微霜正要称清癯。平生风露充蝉腹，到处云山寄鹤躯。道室焚香勤守白，虚窗点易静研朱。自知世事难谐偶，不待幽人夜见呼。
湖亭::释文珦::一堤杨柳青丝软，百顷芙蕖锦障开。中有閒人心似水，坐看沙鸟镜中来。
兜率寺::李纲::随意寓禅房，小轩风露凉。山幽云傍户，林迥月窥床。竹色晓增翠，桂花秋欲香。无人知此意，天影碧茫茫。
题朝彻轩诗::郭印::玉兔夜夜明，金乌朝朝彻。吾身有神光，大千韬日月。
送程给事知越州::谢景温::青琐初辞佩守符，过家衣锦耀乡闾。丹心忽厌承明直，白首犹刊丽正书。满目湖山真吏隐，半空楼阁信仙居。若耶老叟嗟来暮，应向江头待隼旟。
元日三首 其三::周紫芝::三尺金猊暖御炉，黄麾枝下奏番书。喜看万里朝元使，又上今年第一鱼。
早起::郭祥正::客愁偏早起，衰病惬晴明。索酒防春瘴，披衣听鸟声。旧书慵检阅，新客懒逢迎。何日笼樊启，再归溪上耕。
读韩偓诗并记有感 其二::李纲::词臣谪去堕天南，诗墨从来榜寺檐。好事不须收拾去，世间遗集有香奁。
摸鱼儿（咏小园晚春）::卫宗武::小林峦、一年芳事，乱红还又飞雨。生香冉冉花阴转，云擘满空晴絮。游宴处。看乐意相关，庭下胎仙舞。歌声缓度。任圆玉敲寒，飞觞传晓，未许放春去。闲中趣。明月清风当户。莘莘容屋陈俎。翦裁妙语频赓唱，巧胜郢斤般斧。心自许。拚凋景颓龄，为莺俦燕侣。同盟会取。共花下小车，竹间三径，长作老宾主。
月夜有怀二宋兄::廖行之::云容冉冉碧於衫，蟾影腾腾稳胜骖。万壑凉声生木末，一天秋色满江南。闻鸡漫起狂夫舞，扪虱谁从隐士谈。坐想诗翁搜好句，初机还许学人参。
郊行 其二::潘牥::衰病逢行健，归途未寂寥。晚山青泼眼，早稻绿平腰。林旧藏僧寺，溪新架石桥。松阴田舍古，小立听鸣蜩。
开封古城阻浅闻永叔丧女::梅尧臣::去年我丧子与妻，君闻我悲尝俛眉。今年我闻君丧女，野岸孤坐还增思。思君平昔怜此女，戏弄膝下无不宜。昨来稍长应慧黠，想能学母粉黛施。几多恩爱付涕泪，洒作秋雨随风吹。风吹北来沾我袂，哀乐相恤唯己知。自古寿夭不可诘，天高杳杳谁主之。以道为任自可遣，目前况有宁馨儿。
乙巳邵武建宁夜坐书呈诸公::陈普::气云汗雨揉黄埃，不是天驱地使来。莫恃慈亲无杀子，害仁已甚必为灾。
春日杂书八首::张耒::长安春雪消，天地一清润。墙东风霜枿，新叶如奋迅。老怀轻岁月，荣谢置不问。平生儿女心，乘间亦斗进。微芳触鼻界，春意满方寸。却嫌一瓶钵，事与花不应。
读书::邹浩::谁能也学读书痴，园圃三年忘了窥。却恐主人如泄柳，谩携藜杖去何之。
即事 其二::许景衡::景城宛在水中央，短棹飘然下渺茫。早路常期泛沧海，异时谁复问潇湘。看他贾客千帆过，听尽渔翁一曲长。家在东南千万里，寒烟漠漠又斜阳。
虚舟斋诗为王深叔作::饶节::人生一涉世，波澜渺无穷。凡儿似得计，兀兀自穷能。惟有盛名下，颇招众嫉攻。开关或延敌，政使臧亦凶。古人故不尔，山泉养正蒙。我非阮嗣宗，何时见阿戎。濯濯春月柳，谡谡松下风。似闻未著冠，笔力百夫雄。馀子窘不足，渠乃忌太丰。比从道人游，警悟世谛中。试观名斋意，已见应世工。圣贤在方策，制行固不同。惟有虚己游，万川同一东。此名可书绅，愿言谨厥终。
送彭孕先赴辰州教授::赵蕃::因行碧湘门，倏念黄草尾。曩辞戴安道，同者欧阳子。那知三年过，仅谓一日尔。惟辰虽陋邦，分教多名士。前瞻固高明，后至复奇伟。天将惠其俗，贤者不自鄙。流传几人说，邂逅一见喜。谈论未云终，别袂已复起。勿谓隔沅湘，因来致兰芷。
休日登千峰榭遇大风雨气象甚伟::陆游::今日逢休沐，凭高且暂闲。风声初卷野，雨气已吞山。疾病临觞嬾，尘埃得句悭。西征忽在眼，河势抱函关。
永叔寄澄心堂纸二幅::梅尧臣::昨朝人自东郡来，古纸两轴缄縢开。滑如春冰密如茧，把玩惊喜心徘徊。蜀牋蠹脆不禁久，剡楮薄慢还可咍。书言寄去当宝惜，慎勿乱与人翦裁。江南李氏有国日，百金不许市一枚。澄心堂中唯此物，静几铺写无尘埃。当时国破何所有，帑藏空竭生莓苔。但存图书及此纸，辇大都府非珍瓌。于今已踰六十载，弃置大屋墙角堆。幅狭不堪作诏命，聊备麤使供鸾台。鸾台天官或好事，持归秘惜何嫌猜。君今转遗重增愧，无君笔札无君才。心烦收拾乏匮椟，日畏撦裂防婴孩。不忍挥毫徒有思，依依还起子山哀。
失脚::胡仲弓::失脚江湖久，忧时鬓欲皤。壮心驰北阙，痴梦绕南柯。万里关山远，一春风雨多。穷檐茅屋下，忍听扊扅歌。
安王::徐钧::名器君司戒妄求，幸门一启国深忧。请看三晋叨封后，便有田齐亦效尤。
临泽寺留题::陈造::发冢诗书谩一官，旧游重到鬓毛斑。尘埃可是山灵意，不待文移始厚颜。
寄寿安令簿慰诸君::邵雍::锦屏山下好安凄，花月风烟未改移。闻说近来长袖过，林前立马尽多时。
无题::方元吉::一穗香烟到日斜，静听蜂报二时衙。老僧不解伤春意，多采梨花作供花。
酒病自责呈马施二公::梅尧臣::李白死宣城，杜甫死来阳。二子以酒败，千古留文章。我无文章留，何可事杯觞。况承先子戒，宜不著口尝。昔闻有田窦，以此相灭亡。礼饮不在多，欢饮不在荒。二公方逢时，安得入醉乡。
梦鱼::佚名::玉烛和薰日，金穰瑞应初。丰年知有象，吉林兆维鱼。
失调名::秦观::我会从事风流府。
赵氏楼偶成::陈著::过耳南宫捷奏铃，功名宿梦顿呼醒。清风席上龟占古，细雨楼头鹊语灵。袖里瑰文珍白璧，眼中霜颍锐青萍。问津当继宣和躅，要得人言更妙龄。
和新晴::韦骧::晴溪绿于蓝，舴艋随风泛。春光一何明，山川在轩槛。杖履登青皋，牵条繫柔缆。追攀尽幽兴，寻源达觞滥。
鹊桥仙::李之仪::风清月莹，天然标韵，自是闺房之秀。情多无那不能禁，常是为、而今时候。绿云低拢，红潮微上，画幕梅寒初透。一般偏更恼人深，时更把、眉儿轻皱。
问答::梅尧臣::凤于飞，差差粹羽今逢时。桐花正美矞雪乱，家庭玉树须来仪。
春雨不止复用前韵书怀呈诸友::李弥逊::时序惊人翻手云，不禁风雨破除春。岸容故故留花使，夜色明明助稼神。异县逢人思故旧，长年作客见疏亲。穷途自喜多闲日，虚费公家十束薪。
檐玉鸣::施枢::晓窗风细响檐铃，一曲云璈枕上闻。梦断不知仙路杳，鹤衔松露入青云。
离南平::晁公溯::晨光惨惨杂微霄，寒水溅溅更断桥。风陨栗房开紫玉，烟蒙萝幄叠青绡。官曹已毕三年考，客路深嗟万里遥。从此扬舲下巴硖，新年当及未央朝。
题郭熙山水扇::黄庭坚::郭熙虽老眼犹明，便面江山取意成。一段风烟且千里，解如明月逐人行。
再次习池诗韵寄程帅二首::陈造::春意垂垂如我老，客怀领{上四下各}欠当时。倏惊鶗鴃鸣清昼，便有晴蜓点碧池。酒榼相过但溪友，锦囊馀几问庐儿。芳辰渠尽人离索，苦念从公乘烛嬉。
寄邓秀才求桃枝接头::余靖::自惭闲索居，岂贪颜色盛。爱渠真不言，可以通三径。
刘吏部挽词::楼钥::兄长与慈恩，相亲色笑温。公方持使节，余忝代王言。共约游三径，俄悲作九原。佳城隔风浪，丹旐怆飞翻。
水调歌头·此日足可惜::黄机::此日足可惜，心事正崔嵬。江淮踏遍，经岁相识定谁来。每向酒边长叹，更向花边长笑，意虑叵能猜。邂逅忽相遇，有客在尘埃。脱儒冠，著武弁，太多才。笔墨争似，钩戟容易到云台。余子何须转手，便把平生胸臆，勇去莫徘徊。事业上金石，人世自欢哀。
寄叔韶弟::楼钥::阿连试邑有成规，谁谓云间不可为。能使镬汤偏衮处，直如官府太平时。容容非欲后多福，赫赫何如去见思。子路当年曾请益，更须无倦以终之。
雪复大作六言::范成大::奇寒拥被晓枕，噩梦披蓑晚江。遥想漫天匝地，近听穿幔鸣窗。
雪::韩琦::六花来应腊，望岁一开颜。歌舞喧侯第，风沙杂戍关。馀芳留草树，清兴入江山。后夜高楼月，萧然昆阆间。
蚊雷::赵时韶::朝来伏地悄无声，入夜轰轰屋底鸣。堪笑不能惊蛰户，空将胡蝶梦魂惊。
谢盘野黄文昌 其一::释居简::易入亚夫营，难收四海名。两全无可愧，独以退为荣。萧洒霜髯古，敷腴玉色明。神仙在平地，跬步到钧衡。
次韵杨明叔四首::黄庭坚::全德备万物，大方无四隅。身随腐草化，名与太山俱。道学归吾子，言诗起老夫。无为蹈东海，留作济川桴。
送直温::刘敞::终军西入关，弃繻笑路旁。丈夫贵成名，用此还故乡。虽无鲁儒操，意气殊激昂。稚龄如颓波，讵忍鬓发苍。古人汝南秀，契阔升我堂。宿昔梦生翼，已排九门翔。未尽复来归，帝阍隔微茫。高卧三年喑，忽随南风扬。万里快超诣，岂知道路长。努力戒后时，相劝不可忘。
鹊桥仙::韩元吉::菊花黄后。山茶红透。南国小春时候。蓬山高处绿云间，有一个、仙官诞秀。精神龟媚，骨毛鹤瘦。落落人中星斗。殷勤自折早梅芳，调一鼎、和羹为寿。
小圃逢春::邵雍::随分亭栏亦弄妍，不妨闲停酒垆边。夜簷静透花间月，昼户晴生竹外烟。事到悟来全偶尔，天教闲去岂徒然。壶中日月长多少，烂占风光十二年。
居拟苏武四首::汪元量::皎皎云间月，灼灼我室闾。酣歌美长夜，清辉丽高隅。征夫许报国，将使万里途。是时吹寒风，晨起驱行车。仰视天文乖，俯视长江殊。良友惜远别，执手相踟蹰。清时不屡好，嘉会难再娱。万里一失所，中道将何如。愿子著明誓，善保千金躯。
借宿洞门五绝::程公许::一枕齁客梦长，忽闻钟梵响云堂。舌根久厌虀监味，洗钵聊分豆粥香。
山矾::洪朋::黄龙山中春事晚，山谷道人上山坂。鼻端山矾花气浓，怪底经行众芳苑。一种风姿极可人，幽姿正色相鲜新。素馨籍甚不足意，黄淡羞涩终非真。
送俞漕子清大卿赴召二首::杨万里::帝求耆旧忆吾公，紫诏斜行下碧穹。励操兰薰仍雪莹，作民冬日与春风。便登凤阁鸾台上，小试鸡翘豹尾中。十载江湖访民瘼，一时倾倒沃天聪。
蒙恩守东鲁不意流落之馀圣朝升之藩镇感而成诗复用李文举韵::张耒::我诗四十心不动，宠辱悠悠付春风。圣朝湔洗诸老成，顾我衰晚名亦共。鲁人诗书久寂寞，间壁不归书府送。道衰洙泗忽千载，后来为政谁轻重。平时择守要有补，岂但坐使民供贡。吾邦邑子有游夏，未肯无言受愚弄。天王有意苏疲俗，何术与纾鞭箠痛。应须问道东家翁，必也斯民使无讼。
偈二十二首::释子淳::三德齐敷结净缘，十方僧宝世良田。愿将此日无为福，上祝皇图亿万年。
过故郡渡::袁说友::山路一千三百里，中间四渡今江流。天涯作客壮年事，老马长途几日休。谁知江深念归客，日向峨岷无尽头。举首白云天共远，四方上下与同愁。
青玉案（木樨）::王质::中央自有仙风度。散入千林去。万点秋芳洒飞露。舜裳赭色，尧眉黄彩，化作花无数。层层翠葆鸾旗舞。吹下天香遍瑶宇。万岁千秋奉明主。柱华月苑，蕊珠宝殿，长听黄金缕。
次韵徐影说见寄并呈牟存叟::高斯得::东南有华屋，结构清江濆。规橅百年远，庭宇无纤氛。前林艺杞梓，后圃植兰荪。嘉宾日还往，门户生精魂。虽惭北第壮，犹能植乾坤。主人遗后意，岂欲徒饱温。相斯大此屋，传世垂无垠。人事一朝异，祖训成仇冤。奸柰窃其柄，良朋中路捐。殖贷以自封，顾笑以为欢。耳目就聋塞，谁其与忠言。不念乃祖心，望尔椒聊蕃。感激当世事，家国初无分。宗子误置相，匪人转洪钧。瘅善树群慝，痏国开乱原。权豪竞叨{左忄右质}，赤子愁吟呻。我室既尽毁，大盗将起吞，藐焉蚁虱臣，埋轮承误恩。睨冀不能击，狐狸加霆震。抚已方息恧，顾指为尤愆。百壬妄见猜，欲取棋枰翻。谁知孤臣心，但求王室安。举目百嫫中，莫若二字妍。愿识径畈径，更认存齐存。岁晚定三友，短羽追孤骞。
八景歌::赵汝鐩::楚天深云如墨泼，通宵滂沱翻江阔。寒声遍撼蒹葭林，要将秋容洗到骨。杜若洲有鸿雁栖，震凌喧梦时惊疑。钓翁醉睡却不知，椿脱缆断船偷移。
偈颂一百五十首::释心月::於食等者，於法亦等。於法等者，於食亦等。法食双运，平等普薰。
跨鳌亭::李楫::紫金高处是鳌头，独负华堂几百秋。形势平吞北梦泽，规摹雄峙南司州。三关设险知无敌，八相风流孰与俦。
春晚客中杂吟四绝句 其四::程公许::怒风转暖作阴寒，春尽如何衣怯单。最忆就林煨苦笋，六年轻失此清欢。
湖上::徐集孙::不分雨色共晴光，每搅吟魂梦草塘。数日不来湖上看，西风次第水苍茫。
昌国寺来景堂::张绶::青山曲转抱寒溪，重磴跻攀鸟道危。石灶未烹鸿渐茗，云亭先纪长卿诗。千峰列坐生词笔，万象当空落酒卮。更约清宵共来宿，琵琶亭上月明时。
偈颂六十七首::释原妙::西峰今年结夏，全然不成保社。一日两头薄粥，大家忍饥无暇。虽有真如佛性，菩提涅槃，权且飏在师子岩下。
两桥诗（并引）::苏轼::惠州之东，江溪合流，有桥，多废坏，以小舟渡。罗浮道士邓守安始作浮桥，以四十舟为二十舫，铁销石矴，随水涨落，榜曰东新桥。州西丰湖上有长桥，屡作屡坏，栖禅院僧希固筑进两岸，为飞阁九间，尽用石盐木，坚若铁石，榜曰西新桥。皆以绍圣三年六月毕工，作二诗落之。
艮岳进和御制二诗 其二::王安中::南苞雒艳贡惊春，造化争先物物新。镂管裁诗天语妙，翠罂颁醴圣恩频。
子隐台::杨杰::平西义战几百载，江左空遗子隐台。乡俗尚传三害去，地基曾见六朝来。人随逝水年年远，山似屏风面面开。谁与宜兴寻旧宅，至今藏在白云堆。
春愁::宋无::金雁尘香暗风弘，红缋风紫阁秋千。园林寂寞无客燕，一段春是杜鹃。
贡麟::郑獬::麟本出中国，无闻贡海滨。岂将远方兽，烦我太平民。烹割罗牲饩，奔趋扫路尘。汉高尝聘士，此礼属蛮人。
次韵伊洛道中::洪适::万里修邻好，毡裘不乱群。边锋方两解，春事已平分。发轫鸡三唱，挥毫酒半醺。问途殊未已，返顾羡归云。
杏花天::赵彦端::风韶雨润催花候。叹春恨、年年常有。桃蹊杏陌相期久。一为东君试手。匆匆去、那人信否。襟泪渍、粉香依旧。单衣煮酒重来后。好与看承人瘦。
西陂::詹羽::野渡扁舟自在浮，惯来江上不惊鸥。一竿钓破沧浪月，唤入芦花不点头。
丁酉重九日宿顺昌步云阁绝句七首呈味道明府::刘克庄::小休绿树濯清泉，垢尽身轻意欲仙。岂必鲁儒知此乐，舞雩风止在溪边。
刘无言辋川诗帖赞::岳珂::辋川之胜，新诗之咏，所以适性也。繭纸这莹，笔力之劲，所以写兴也。维诗与笔，景物交映也。并于唐图，于是为称也。
桂林::王安中::跨缘今似孤云薄，随身翩翩惟一鹤。缟衣赴节舞松风，好伴先生卧林壑。
六月雨十一首::许月卿::雨余目极乾坤月，雪外天连{左禾右罢}稏秋。舜殿风薰殊未玉，尧天雨施自君畴。层波渝我蒹葭渚，列宿嗤人杜若洲。珍重菊庄来顾我，床头为子出春篘。
十月三日相公花下小饮赋四题·残菊::梅尧臣::零落黄金蕊，虽枯不改香。深丛隐孤秀，犹得奉清觞。
菩萨蛮（用三谢诗“故人心尚远，故心人不见”之句）::赵师侠::故人心尚如天远。故心人更何由见。肠断楚江头。泪和江水流。江流空滚滚。泪尽情无尽。不怨薄情人。人情逐处新。
题浣川::戴栩::两山影浸青於染，十亩光涵玉不玼。里外无斜又无曲，新名换得最相宜。
薄暮::陈起::寂寥谁作侣，耿耿一寒釭。薄暮西风急，呼童掩却窗。
海东青::顾逢::相传产海东，不与众禽同。两翅飞腾去，层霄顷刻中。转眸明似电，追马疾如风。坠得天鹅落，人皆指远空。
别洪复翁::方一夔::十载与君友，何曾异悲欢。忧寒夜同袍，念饥日同餐。晚节各大缪，浊世多波澜。我争东山墩，君赴金沙滩。云萍不相接，我穷君长叹。出门重入门，转觉营生难。故人赠尺书，招我来东安。水云三百里，飞鸿集江磐。君如跨海鹏，发轫鶱鶱翰。咫尺视万里，归溯天池湍。梅花点飞雪，相将理征鞍。新诗月几首，愿寄青琅玕。
十二时歌 其七::释印肃::晡时申，衙鼓鼕鼕妙意新。括地该天人不会，如飘野马入迷津。不取相，勿疏亲，露体堂堂绝翳尘。屠儿一念无诸业，龙女逡巡作佛身。
秋风::张镃::策策惊飚战素秋，梦回衾幔亦飕飗。不传鸿雁秦关信，可柰蘋蘅楚客愁。作赋未须悲落木，挂帆方喜助归舟。保须更借抟扶便，自是层霄九万游。
赠李德载二首 其一::张耒::我家外翁天下士，欲以文章付孙子。爱君丱角已食牛，属书笔下无停字。愿君饱读大父书，学到莫忧名不似。重教我辈见风流，更以馀波变乡里。
十四日登真武山 其二::王十朋::白盐卓立群峰外，真武山头平视之。试上白盐峰顶望，未知真武孰高卑。
臧县尉挽诗::洪适::共在乡人后，相高君子前。家声郜大鼎，利器楚龙渊。不相买臣贵，竟传梅福仙。只令空渍酒，落笔更悽然。
次韵李丞相送行二首::李弥逊::三年袖手卧江滨，着眼科成出世人。笔下风云作时雨，胸中丘壑作阳春。买山尘外曾相见，漉酒愁边情更亲。惜取风骚等闲句，他时密膝咏臣邻。
宋骑吹曲 其一 归朝曲第四::谢翱::荆南万里朝天道，巫女云荒产芳草。锦鞯道赐带盘雕，方物南来进龙脑。愿陪郊祀依日光，供张归朝亲奉表。勋阶邑食及隶人，移镇徐戎作家庙。人生富贵侯与王，四海为家皆故乡。
读文丞相吟啸稿::黄庚::垂垂大厦颠，一木支无力。精卫悲沧海，铜驼化荆棘。英风傲几砧，滨死犹铁脊。血洒沙场秋，寒日赤为碧。惟留吟啸编，千载光奕奕。
呈胡伯圆尚书::释绍嵩::自挽狂澜制百川，致君何日不尧年。由来八座尚书贵，盛事骎骎海内传。
发会同馆::王珪::一持天子节，兹喜去龙庭。大漠夜犹白，寒山春不青。峰多常蔽日，地绝欲回星。同类惟所适，鸣镳毋暂停。
赵庸斋为程生作梅窗二字因为之赋::胡仲弓::作赋何如宋广平，吟诗谁是老逋清。庸翁不喜诗兼赋，写与閒人作美名。
奉谢刘景文送团茶::黄庭坚::刘侯惠我大玄璧，上有雌雄双凤迹。鹅溪水练落春雪，粟面一杯增目力。刘侯惠我小玄璧，自裁半璧煮琼爢。收藏残月惜未碾，直待阿衡来说诗。绛囊团团余几璧，因来送我公莫惜。个中渴羌饱汤饼，鸡苏胡麻煮同吃。
瑶台散天花词三首::白玉蟾::诸天彩女一双双，十二楼前并捧香。太乙真人乘白鹤，云中端简候虚皇。
周公美尝年有红梅之约今花时雨雪公美以诗遣::陈文蔚::红梅高赏趁春晴，不记年华几甲庚。花酒一时双遣至，却愁不似对梅清。
句::刘光祖::女娲山下少人行，涧谷声中一鸟鸣。
宿秋霜阁方丈::李宏::青山夭矫虬龙蟠，溪流泻竭滩声乾。履霜未落秋尚早，夜半已作貂裘寒。
石屏路::满执中::石屏月如水，石壁云不动。闲中攲枕卧，天地同一梦。
偈颂一百零三首 其四十九::释月涧::天下名山到因脚，六州之铁难铸错。而今老大却惺惺，倒握茶瓢当木杓。
将到荆南先寄胡判官::赵抃::出京曾说会江陵，期在初春恐未能。君骑骎骎我帆便，果来同看上元灯。
偈颂八十七首::释慧开::灵山大法王，末运希所遇。声名遍天下，乾坤恣独步。草鞋挂龙休，三宣浑不顾。凌灭曹源生，训徒参活句。宗门个样师，熟不生恋慕。天庭重降勅黄来，凌霄峰顶施甘露。
寄东山觉老::王铚::红妆碧嶂旧登临，来演真常契佛心。漫道山林无独往，那知笙磬有同音。堂前明月四时好，山外白云千古深。此别松门无复见，渔樵为伴老相侵。
咏圆通崇胜院::崔鶠::峥嵘庐山高，下看三江水。青天瀑布飞，白日看烟起。人家闲崦口，石道乔松底。似窥仙刹丽，翠影乱螭尾。亭亭两金闾，妙拥青云里。薝言古堂侧，绛幔垂鸟几。煌煌重瞳君，玉带横文绮。名为天下笑，身击降生邸。辛苦万厄功，一戏直童子。
舫斋::王孝严::我本湖漘一漫郎，生来住处波茫茫。时寻画舸破烟水，菰蒲满路荷花香。一川窈窕诧红蓼，两岸芦苇明秋霜。船头鸥鸟日来往，溪上风月相迎将。一行作吏便相失，合眼灵运春池塘。纷纷雁鹜实可厌，纸尾姓字随低昂。簿书终是俗人甚，江湖到了难相忘。公余赖有数椽在，疏棂两行如船装。不知风波世路险，稳著万斛随风樯。人生短篷何日近，向来苕霅今括苍。江山转柁千万里，故人两地遥相望。谁能为我幻竹叶，顷刻泛宅归沧浪。只凭平生气湖海，随所寓处为艅艎。夜寒满载明月窗，北风打头人不忙。动来况自不如静，悔吝不到虚舟傍。胸襟五湖与三江，是中莫测谁望洋。直须唤取李郭辈，相与共泛无何乡。
寄琦公住小溪::晁说之::穷塞岁暮怀，琦公实真侣。恨此长城风，不送小溪雨。梦断七十强，心留五字苦。斯世何寂寥，无人称支许。
次韵苏公谒告三绝::陈师道::竭泽回波不作难，未应平地起风澜。是身非有从何病，试下先生一著看。
题山居十绝·云卧::胡仲弓::来寻高处卧吟身，泉石中间避世尘。莫把白云都占断，也分一半与閒人。
蓦山溪::程垓::老来风味，是事都无可。只爱小书舟，剩围着、琅玕几个。呼风约月，随分乐生涯，不羡富，不忧贫，不怕乌蟾堕。三杯径醉，转觉乾坤大。醉后百篇诗，尽从他、龙吟鹤和。升沈万事，还与本来天，青云上，白云间，一任安排我。
贺新郎·月冷霜袍拥::高观国::月冷霜袍拥。见一枝、年华又晚，粉愁香冻。云隔溪桥人不度，的皪春心未纵。清影怕、寒波摇动。更没纤毫尘俗态，倚高情、预得春风宠。沈冻蝶，挂么凤。一杯正要吴姬捧。想见那、柔酥弄白，暗香偷送。回首罗浮今在否，寂寞烟迷翠拢。又争奈、桓伊三弄。开遍西湖春意烂，算群花、正作江山梦。吟思怯，暮云重。
涧上 其一::韩淲::久晴何地不尘沙，崦霭清深只数家。横著短桥篱落外，一沟秋水浸槐花。
初六日呈明叔::赵蕃::冷澹清明节，萧疎斑白翁。不知春事减，但见绿阴重。坐卧书窗书，阴晴啼鸟中。年龄故尔似，贫病亦应同。
常思惟大士赞 其十二::释居简::为散乱人，现如是相。方其定时，孰为此像。定乱一如，此像亦无。若言无像，天地悬隔。
腊日步西园::张耒::三亩寒园春欲回，浅池低树忽飘梅。楚乡万里霜云尽，归雁行行斜日来。
程吉老抚干以英石见遗层叠可爱报之以此::曾几::几净窗明丈室间，炷香危坐不开关。如何密密深深地，忽有层层叠叠山。珍重故人初入手，携持使我得怡颜。从今石友常相对，世上交游费往还。
送溧阳友人依茅山玉宸观主::李龏::抱琴游帝里，一帽两靴尘。忽忆归金濑，还谋老玉宸。鱼分仙涧月，虎让古山春。伏事陶弘景，终非是俗人。
警斋吴侍郎再和余送行及居厚弟诗各次韵::刘克庄::朝阳凤咮更谁同，回首啾啾笑候虫。洛下二龙闲马吕，建中两豸数邹龚。呼来伯雅聊排闷，叱去奴星莫送穷。华发未交衰飒甚，敢鸣破釜答编钟。
上元果晴宴南楼诗弈尽欢用韵::陈杰::赏心压景与晴期，广宴张山下漏迟。万国灯宵臣卜昼，三军乐舞客歌诗。抃鳌东极遥觞寿，飞雹南风活著棋。不为清谈恐妨要，胡床尽到月来时。
达磨大师赞::释普济::的的西天末法僧，来分此土最初灯。神光冷地一吹灭，葱岭忙忙只暗登。
送项平甫教授之成都::陈造::昔人石穴命西蜀，岂知桃华胥隐腹。诗人昔吟蜀道难，何曾锦城负物看。平时风物今犹故，井络坤维神所护。汉官威仪二百年，斩新不受胡尘污。蜀民日为药市游，家说追欢不说愁。蜀人之文落中州，中州伧父缩颈羞。吾徒向来梦游处，今日登仙送君去。遨头上客人所敬，翰林先生士知慕。似闻儒冠不容假，挽致邹鲁无难者。况君笔力西汉前，亟遣人才有扬马。锦城之乐乐未涯，绿鬓朱颜君更佳。要奉板舆追胜日，暮万里桥朝浣花。古今胜概争入眼，归轩日日诗囊满。黄鹄东飞定有书，莫靳珠玑只推懒。
上清乐 其三::赵佶::高上皇人宴紫霄，撷芳常引八骞条。肌肤表里琉璃彻，映照三涂万苦消。
甲申四月甲子夜梦以焦坑小团及宜春新芽送隆::周必大::达上座，惺惺着，灵根一点便通神，败叶千林都扫却。
和送双鸭::洪皓::可惜双凫脱氄毛，猎师飞放岂辞劳。养贤曾食三千客，待使徒加十一牢。燔炙不须歌兔首，膳羞何必用牛膏。庖人继肉弃禽献，贪冒安能免餮饕。
偈颂二十五::释智遇::一年有十二个月，每月一度团圆，其余尽是缺。中间晦明出没，太半有不见者。惟有今宵，分外皎洁。无物堪比伦，教我如何说。
灵芝寺避暑因携茶具汎湖共成十绝::张镃::别浦归时卷钓缗，蕉掌兰佩净无尘。水葓秋晚重来赏，只约舂锄不要人。
山居杂诗九十首 其十九::曹勋::北风忽捲热，山顶云已驰。日影未容敛，雨脚俄骤垂。一向得凉吹，四山横脩眉。暄寒本两陆，莫能测密移。
老苏先生挽词 其二::赵概::侍从推词伯，君王问子虚。早通金匮学，晚就曲台书。露泣时难驻，琴亡韵亦疏。臧孙知有后，里闬待高车。
次程直学秋雨感::杨公远::一雨战秋阳，风生衣袂举。更不假蒲葵，秋阳眇何许。浑如赫赫人，其技只鼯鼠。须信有循环，凉生屏烦暑。此意默领会，何劳向人语。
惜黄花慢::田为::雁空浮碧，印晓月，露洗重阳天气。望极楼外，淡烟半隔疏林，掩映断桥流水。黄金篱畔白衣人，更谁会、渊明深意。晚风底。落日乱鸿，飞起无际。情多对景凄凉，念旧赏，步屐登高迢递。兴满东山，共携素手持杯，劝泛玉浆云蕊。此时霜鬓欲归心，谩老尽、悲秋情味。向醉里。免得又成憔悴。
题宸奎阁::沈辽::至和天仙临御久，能通祖印空诸友。化成殿上召禅师，亲宣玉偈传金口。鄮山山上建华阁，宸翰光芒灿星斗。江湖小臣稽首观，永为兹山传不朽。
高文庙::赵汝谠::盛朝陵谷远，遗庙林麓长。美哉汉二君，百世常流光。功高拯涂炭，德盛敦农桑。兴礼表儒化，授经恢士方。尽令秦网坏，汔复周道康。下国崇明祀，令人荐嘉尝。豆笾列臣佐，冠佩参侯王。苍发商山中，素编谷城傍。曾云绛灌辈，敢厕萧曹行。奇才洛阳子，抱策意激扬。兰芷吊沉汨，风沙叹游湘。遇合从古难，赋骚空自伤。逮平袭衰绪，终献委绝纲。罔念开承初，巍巍炎祚昌。阶庭上藓迹，祝史陈椒浆。跪起敢不敬，咏歌独无忘。
题戒珠寺竹阁::葛绍体::松雪半梢寒鹊语，风敲疎竹度斜阳。幽寻有客自来去，静对僧禅一缕香。
灵鸟篇::释文珦::尝闻有灵鸟，其名为凤凰。九苞信嘉瑞，五色成文章。其宿必丹穴，其鸣在朝阳。有德斯出现，德衰还伏藏。始至于少皞，再巢于陶唐。舜恩被动植，闻韶复翱翔。闵其出非时，见歌于楚狂。仲尼叹不至，是亦为世伤。荡荡二千龄，孰能致斯祥。当今迈三五，君明臣且良。其或一来仪，足以慰万方。凤兮傥不来，吾泪徒滂滂。
思家五首::方回::弱冠吟诗六十年，自然熟处有肥仙。坡翁追和陶元亮，谷老深惭白乐天。苦李道傍人不采，蟠桃海上事空传。平心定气求中道，佳句无穷在眼前。
与许簿同游南山二首 其一::朱松::步携婉娩上巉岩，北望云山紫翠搀。了了大江东岸路，欲攀风驭脱羁衔。
温成皇后挽辞二首 其一::张方平::何事高前烈，忘身卫至尊。平生彤管在，忧国玉刀存。一惠彰柔德，深衷忆善言。凄凉金殿月，还照给孤园。
鹧鸪天::康与之::解将天上千年艳，换得人间九日黄。
老馋::姜特立::八十血气衰，交累身口故。喜读奉亲书，窍诵老饕赋。烹饪付家人，甘旨辄复具。烂软既适宜，调芼亦合度。儿女各贡勤，桮羹走童孺。邻里重交情，时时分果茹。兴来一举觞，直到醉乡路。此乐冀百年，此腹恐相负。
恭和圣制秋日秘阁观图书宴群臣诗::史浩::舜承尧治焕有章，祥开东壁正腾光。天临广内朝班肃，宴款仙山午漏长。已庆车书同薄海，行看琛贽尽名王。由来服远先文德，不待将军出定襄。
高宗郊前朝献景灵宫二十一首 其一 皇帝入门用《乾安》。::郊庙朝会歌辞::维皇齐居，承神其初。颙颙昂昂，龙步云趋。景钟铿如，肃觐清都。肸蚃之交，神人用孚。
次韵奉酬::杨蟠::几夕论诗坐石窗，怜君百首妙无双。句牵野兴侵孤月，恼乱词源涌大江。数纸忽然来竺岭，千年犹可照吴邦。相思未免还相挑，莫竖旗旛却诈降。
霓裳中序第一::石正伦::凭高快醉目。翠拂遥峰相对簇。千丈涟漪泻谷。爱溶漾坠红，染波芬馥。何人笑掬。想温泉、初卸绡彀。春风荡，六宫丽质，那日赐汤沐。双浴。绣凫飘逐。恍记展、江南数福。而今鬓边渐鹄。阮洞音稀，懒访仙躅。紧船桥畔宿。听静夜、冷冷奏曲。长安远，渭流香腻，暗忆晓鬟绿。
赞东山五祖和尚::释心月::辊绣毬，打瓦鼓。半巴音，半鲁语。心胆倾，面目露。不可塑。故天下称之曰东山演祖。
戏效屏山书斋十咏::刘克庄::欲击伯仁肘，难悬季子腰。自刊聊自用，渠刻任渠销。
和范元作五绝::胡寅::种学根不深，履道乃邮传。欲收反约功，必也破万卷。
竹 其二::赵葵::风竹萧萧梧叶黄，相思寸寸断人肠。一声塞管来何处，雁带秋声入故乡。
次韵仁近见和怀归五首::方回::端能何地脱尘寰，万壑松风梦寐间。无限三槐仍九棘，孰知东国与西山。声名赫奕终非福，滋味悠长莫若閒。马足车轮不到处，陶门惟有昼常关。
出省有日书事和永叔::梅尧臣::辞家綵胜人为日，归路梨花雨合晴。庭下鞦韆应未拆，笼中鹦鹉即闻声。千门走马将看榜，广市吹箫尚卖饧。已是琼林芳卉晚，不须游处避门生。
句 其八::张潞::紫垂户外瞻天近，绿堕楼前到地香。
燕归梁·莲叶雨::晏几道::莲叶雨，蓼花风，秋恨几枝红。远烟收尽水溶溶，飞雁碧云中。衷肠事，鱼笺字，情绪年年相似。凭高双袖晚寒浓，人在月桥东。
凯歌::项安世::今年三月三，乐事今古稀。嘉陵江到武昌口，此时此日同□□。北人不敢恃鞍马，西人不敢凭山溪。德安有高悦，匹马穿重围。入城助守胆如斗，出城决战身如飞。城中扶出王与季，城外逐出信与随。襄阳有赵淳，默坐谁得窥。一日熏尽西山狐，二日网尽东津鲵。三日开门看江北，一人一骑无残遗。兴安有安丙，谈笑戮吴曦。伪王乱领出深谷，长史捷布登前墀。铜梁玉垒见天日，瞿塘滟滪无蛟螭。鄂州有老守，头白尚能诗。上言吾君善委任，下言吾相能指麾。国家九九八十一万岁，璘雏褒孽休狂痴。
寿成都黄副帅二首::李刘::王正初生七叶蓂，斗牛间气出延平。次公恰恰九年最，叔度汪汪千顷清。济北一编烦展究，剑西半壁赖生成。且倾江汉朝宗水，济彼公堂荐寿觥。
送仲秉赴廷试五首 其四::李吕::一元谁破碎，河洛漏微芬。星斗昭乾纬，葩华粲地文。班扬浑细事，伊傅有殊勋。补履非神剑，相期敬所闻。
次韵子云归兴::韩元吉::湖海周游未卜居，好山时一梦衡庐。苦无事业堪调鼎，薄有生涯可负锄。玩世阮公方蜡屐，归田陶令亦巾车。屋头早晚东西住，愁绝东船夜雨余。
即事 其一::沈与求::鹊噪空庭晓，霜明百尺楼。连耞响晴日，遗穗落平畴。黄菊疏篱晚，丹枫别岸秋。怡情有底计，开瓮玉蛆浮。
书扇二首::赵文::明月何时掇，秋风几日还。若教人不热，敢怨我长闲。
题先主庙::晁公溯::天地收霸气，丘原馀閟宫。野人相指示，旁有若堂封。当时大耳儿，甚似隆准公。夫岂忘故都，崎岖巴蜀中。划然成三分，正尔阨两雄。武侯抱遗恨，秦陇竟莫通。独怜晋昌明，千载时始逢。坐看五胡乱，萧条河洛空。
句::陈靖::分符出牧同吾祖，衣锦还乡自我身。
移花遇小雨喜甚为赋二十字::陆游::独坐闲无事，烧香赋小诗。可怜清夜雨，及此种花时。
晚发寿春浮桥望寿阳楼怀古::张耒::烟水苍茫古岸高，危楼缥缈枕波涛。山围粉堞青屏合，桥跨长淮百舰牢。争战往年空故国，登临行客叹前朝。青旗试问谁家酒，风雨蒹葭晚渡遥。
梅山周公挽章::徐瑞::才力千钧弩，襟期百尺楼。吾生能几见，异世有同流。起起悲前梦，堂堂閟一丘。衰荣动州里，外此复何求。
秋夜二首::王安石::客卧书颠倒，虫鸣坐寂寥。残灯生暗晕，重露集寒条。真乐闲尤见，深禅静更超。此怀无与晤，拥鼻一长谣。
莺鸣十章寄戚伯瑞::彭龟年::有泽有涸，有山其落。有木而桷，则以其斲
次韵分生五首::陈著::羡君诗思九河疏，混混泉源只一初。我欲驱驰无本领，激沟浍水狎蛙鱼。
五云溪醉归::张伯玉::每日溪头醉脸红，归来庭院夕阳中。依稀听得家人语，扶起五云溪上翁。
宣和壬寅仲冬二十六日留别临川陈泰颖::郑刚中::江南浙东千里遥，雁聚沙汀无定迹。偶然握手如平一，祗恐前身已相识。不然安得一羁旅，披露烦君出金石。我今漂泊又西去，草草分襟实堪惜。孤舟漾水如轻叶，何处烟村倚滩碛。明朝横枕清浪头，梦破霜风正相忆。
临江仙（二之二）::秦观::髻子偎人娇不整，眼儿失睡微重。寻思模样早心忪。断肠携手，何事太匆匆。不忍残红犹在臂，翻疑梦里相逢。遥怜南埭上孤篷。夕阳流水，红满泪痕中。
和叶父赋海棠三首::王洋::斫竹移松傍浅樊，牡丹时节尚轻寒。向家庭院花如锦，独为穷忙未得看。
颂古一○一首::释子淳::四十九年成露布，五千余轴尽言诠。妙明一句威音外，折角泥牛雪里眠。
晚::释文珦::残阳下西岑，暝色起平坂。林下一僧归，钟声烟际远。
宫词::王仲修::地雷设象圣言诏，上应星辰转玉杓。阳管气升君道正，忠贤类进小人消。
重经乌石舖::杨时::夹屋青松翠霭中，去年经此亦匆匆。重来乌石冈头路，依旧松声带晓风。
放言::邵雍::既得希夷乐，曾无宠辱惊。泥空终日着，齐物到头争。忽忽闲拈笔，时时自写名。谁能苦真性，情外更生情。
又次韵杨梅三绝句::史弥宁::财到南村六月时，累累红紫玉低垂。筠笼送似露犹湿，更费支郎七字诗。
次韵董彦速送珍上座还漳江::谢薖::阿师身小胆能大，文字宁追权可游。寻山红叶半旬雨，过我黄花三径秋。随处庞公虽有偈，他年支遁恐难酬。经行若个门风是，闻说漳江似赵州。
诸葛庐::郑吾民::琅琊一室云，独许老龙卧。英气宇宙春，君臣重三顾。岁久化为墟，白日聚狐兔。惟有忠臣心，风雨不可破。
九日与客语慨然有庐山之兴::朱槔::九日黄花笑白头，分将牢落付林丘。半川暝色聊偿梦，别岭秋声旋寄愁。江国经年成浪语，匡庐入手是真休。未能免俗须登陟，睨视元龙百尺楼。
藤杖::王十朋::头角槎牙万岁藤，遍身节目更棱棱。山僧赠我非无意，要我清闲亦似僧。
崇仁县::孙觌::万山攒拥天一笠，北风吹雨两鬓湿。饥乌绝叫护巢飞，老蛟怒起拿云立。孤城短日砧杵急，骑驴渺渺冲泥入。桑枝倒折机杼空，道旁废井无人汲。遗民到今传旧邑，击水华鲸浪三级。故物漂流百战馀，客子起坐万感集。小驿香醪如雪汁，一杯快作长虹吸。酒醒寂历照短檠，幽咽数声邻妇泣。
和孙少述侯职方同燕席::曾巩::两翁头白喜追陪，好事铃斋燕席开。腊在未消盈尺雪，春归先放一枝梅。况无庭下书投缿，更尽筵中酒满杯。周召二南皆绝唱，抑扬赓和愧非材。
感春之际以病止酒水丘有简云时雨乍晴物景鲜::梅尧臣::东风固无迹，何处见春归。土逐草心坼，雨兼花片飞。虽怜柔甲长，只恐艳条稀。君但惜晴景，休言止酒非。
进贺冬至::张商英::烛满天街晓漏长，杜门牢落叹台纲。金吾六卒闲私第，玉笋千官守未央。五贵吁谟恩盗贼，一朝新事劾风霜。尧天咫尺横云雾，遥庆南山万寿觞。
中秋::赵希桐::白露溥空万叶飞，生香深在桂花枝。一千里月正圆夜，九十日秋才半时。湓浦风流元亮兴，鄜州牢落少陵诗。不妨吟尽蟾蜍影，此别分明隔岁期。
次韵杜无逸西园独坐九绝句::傅察::圣德覆天下，欢然万物春。北窗微笑傲，似是羲皇人。
偈颂一百零四首::释绍昙::虚空包不包，大地坏不坏。行脚不遇人，出语无赖聊。谩言密室不风，显纸如何裹大虫。
还丹复命篇 其五::薛道光::受得真仙诀，阴中鍊至阳。地雷潜动处，星斗共商量。八卦看成母，三才始见昌。不愁生死系，但觉地天长。
颂古三十二首::释明辩::掀翻睦轴乾坤窄，拨转天轮宇宙宽。须向强中呈好手，虚空打碎劫初看。
古乐府 日重光::张载::日重光，天际翔，愿言贞明永瞻望。月重轮，淡溟渊。愿犹月之恒，协帝仪中天。
读舒王日录::薛季宣::立志嘐嘐必致君，四方观听一时新。周家道备骊戎变，流俗元来不误人。
见儿侄唱酬次韵五首 其四::苏辙::身病要须闲，闲极自成趣。空虚虽近道，懒拙初非悟。偶将今生脚，还着古人屦。大小适相同，本来无别处。
客愁::释惠琏::向来春兴自不浅，老去客愁还复深。半夜蜀禽呼梦破，柳风桃雨总关心。
句::陈天麟::笋槊秧斜入图画，令人魂梦到家山。
崇阳道中作四首 其一::李纲::我行江南春，初见农事作。及兹旅湖外，秋稻半已穫。隔林闻晚舂，藁秸积篱落。童稚亦熙熙，田家有馀乐。
赠因长老::释居简::金猊铁脊铁腰顽，趁鼠随狐屈折难。因是正因须自信，避些炎热耐些寒。
发隆兴后寄宋茂叔赵然道昆仲并属达后篇于待制侍郎二首 其一::赵蕃::连朝南浦亭，系此一叶舟。未去已欲动，既行奚复留。篙撑尚依岸，风至忽打头。中宵渺无际，清晓浩莫收。行止固有定，淹速宁与谋。我友邈难见，西山澹凝秋。
用明发不寐有怀二人为韵寄李秉彝德叟::黄庭坚::在昔授子书，髧彼垂两发。乖离今十年，树立映先达。青灯哦妙句，如酌春酒滑。把书念携手，惆怅至明发。
南华利侍者持{上虫下丙}和尚语至疏山请校入::释慧空::曹溪大士出现世，谁其侍者道人利。雷轰电激槌拂间，涓滴无遗水传器。而今底事难覆藏，盖是火后茎茅长。未言字字负此老，且要浩浩流诸方。最初有个譊讹处，遍示知音著何语。东山有语人未知，请问东湖老居士。
潼川路施运判生日::魏了翁::朔歇饕寒凝不禁，地雷应合战群阴。悠悠未快功名手，渺渺谁觇造物心。三寿作朋刚已复，二阳初动卦为临。经纶及此身强健，插颔青丝雪未侵。
次韵刘文饶题绝尘亭::郭印::江白风情古寺虚，客来萧散与何殊。水涵疏树千寻净，尘到幽亭一点无。天际昏烟迷小艇，林端落日射浮图。欲添楚屿深秋意，好向沙洲养橘奴。
偶得::刘黻::淡饭清花处处巡，学儒容易识真难。风无形迹通群窍，日有光明阻覆盘。竹色满庭留夜气，柳阴夹径怯秋寒。世间万象俱呈露，输与山人自在看。
题李都画枯木::李石::毫端看运斤，笔老木亦老。莫尽春风枝，秋来厌枯槁。
次韵秦寿之雷江阻风::王之道::君之是行亦不恶，到处名山得佳作。江神好事欲援例，横起狂风卷帆脚。要求诗句须少驻，故戏舟师令暂泊。雷江正在淮南岸，万顷黄芦映于廓。不知眼界阔多少，但见炊烟耿墟落。归心浩浩孰撩动，归梦忡忡予忖度。怒涛底事强留滞，清夜无眠屡惊愕。溯游初冀日千里，今比驱车反成错。人生离合自有数，谁谓江神能见谑。新诗入笔走骅骝，奔逸绝尘那可却。何妨有酒发妙思，坐对陶泓自斟酌。韵来严语险属和谁，顾我才悭子非虐。
涵辉阁次韵::刘跂::光风冉冉动平湖，花草幽香满坐隅。薰暖颇如欢伯在，萧閒宜与此君俱。可无剡水乘舟兴，端是郊居作赋图。借与禅翁有幽事，一支筇竹倚圆蒲。
和萧参议游岳麓八绝::王炎::每到精庐即少留，品题清境甲湘州。游山脚力犹强健，缓步曾登最上头。
次韵胡彦明同年羇旅京师寄李子飞三章一章道::黄庭坚::看除日月坐中铨，一岁应无官九迁。葱韭盈盘市门食，诗书满枕客床毡。留连节物孤朋酒，恼乱邻翁谒子钱。谁料丹徒布衣得，困穷且忍试新年。
独至香山忆谢学士::欧阳修::伊水弄春沙，山临水上斜。曾为谢公客，◇入梵王家。阴涧初生草，春岩自落花。却寻题石处，岁月已堪嗟。
走笔和张功父玉照堂十绝::杨万里::玉照堂中沦早茶，下临溪水织纹纱。十诗小试春风手，催发溪梅两岸花。
鹧鸪天·昨夜东风怒不成::陈三聘::昨夜东风怒不成。晓来犹自扫残英。半酸梅子连枝重，无力杨花到地轻。情易感，涕先零。玉虬香冷更凄清。事如芳草绵绵远，恨比浮云冉冉生。
夜坐灯灭戏作::陆游::冷饭黄齑傲太平，鬓丝原不为愁生。忽因灯死得奇观，明月满窗梅影横。
文叔见饯于郊外且有所论复赋此::赵蕃::已辱临岐送，还能唤酒来。欲行虽倥偬，数刻为裴回。出处岂漫尔，古今宁异哉。滔滔勿渠叹，落落自余哀。
题王侍禁壁::张舜民::怪底临江有竹篱，便将江水当为池。心随鸥鸟沈浮去，眼看风波起灭时。我有矴斋新作记，人传画舫旧题诗。君恩几许生归北，与我閒人把钓丝。
重午饷菜楚俗也邓抚干以诗来谢次韵答之三首::项安世::万钱食君君不赏，不饭爱我供寒浆。不尽三生蔬笋气，邓侯风味似支郎。
上巳游显亲寺题其壁 其二::方岳::松房小小雨留客，竹径深深鸟唤人。烂醉不知三月暮，等閒又是一年春。
山中用放翁韵::方岳::一盂之饭一盘蔬，底用横身犯毁誉。与世无缘空落落，登山有道但徐徐。体中不快惟读易，老去更贫常典书。四海谁知今夜月，梅花飘雪缟吾庐。
和魏教授见赠::吕公著::清世文章日月悬，无才惟幸乐丰年。游山太室更少室，看水伊川又洛川。古有孟轲难语觉，时无颜子易为贤。读书每到天根处，长惧诸公问极前。
梅影::郭印::斜斜曾向溪边见，淡淡还从月下看。那得世间三昧手，为君写出一枝寒。
挽张舍人安国四首::王阮::志气周瑜俊，谋谟贾谊嘉。早先天下士，共服骥中骅。瞬息桑田改，倾摧岳柱斜。伤心大手笔，零落紫薇花。
次韵仲退山中小景四首 其三 霜林月影::徐瑞::中天行素月，炯炯白玉团。空林现百怪，满地龙蛇盘。超然立于独，亭亭老苍官。有形亦是幻，一笑凌高寒。
探后园桃花二首 其二::韦骧::藉草开樽往兴深，摇花落盏十分斟。当时已有今年约，肯放花残负赏心。
天津感事二十六首::邵雍::了生始可言常事，知性方能议大猷。只此长川无昼夜，为谁驱逼向东流。
卫卿叔自青旸寄诗一卷以饮酒果核殽味烹茶斋戒清修伤时等为题皆纪一时之事凡十七首为报 其三::葛立方::席中珍核来异方，乌椑正绿金枨黄。大谷消梨紫蒂长，蒲萄马乳堆西凉。深秋杨梅有何尝，罗浮定逢何二娘。洞庭霜橘苞苴忙，吴姬手擘三日香。可怜犹子留他乡，终日忍饥如龟肠。
欹眠::王安石::翠幙卷东冈，欹眠用半床。松声悲永夜，荷气馥初凉。清话非无寄，幽期故不忘。扁舟亦在眼，终自懒衣裳。
和马太守五首 其四 五老峰::彭汝砺::不到匡庐今几年，幽亭纵目意茫然。苍颜想像重湖外，翠色参差落照前。润泽为霖功及物，坚高作柱势参天。使君笔墨真能赋，不必须凭绘画传。
游君山::魏宝光::海角天高月满山，新亭清泪洒斓斑。春风吹断兴亡梦，潮落潮生小石湾。
钱秀才索诗用韵酬之::华镇::新诗字字脱埃尘，几效中郎叹受辛。他日合为仙桂客，此时何愧布衣身。更无狐貉原非耻，直有箪瓢不是贫。雾豹南山饥不下，未惭尺蠖解求伸。
可举长老退休于西山庵赋西山好以送之::陈著::西山好，西山好，天开画阁胜蓬岛。千峰尽头地脉舒，万顷如掌湖光抱。清风佳月自时节，暖翠晴岚互昏晓。逢人大观夙契心，小筑数閒谋退老。欲归去来不由身，妙庄严域须手了。平平稳稳经理去，纖纖悉悉工夫到。栋宇峥嵘巾笠凑，钟鼓震撼钵盂饱。今日何日满十分，是空非空归一笑。于戏分付善舞人，曳锡逍遥忙劫表。老鹤飞迎出山深，驯龙拜伏候门早。便应管领古烟霞，何妨评论閒花草。樵歌渔唱如梵呗，茶约诗盟足吟啸。淡中滋味苦亦甜，静处风光安是宝。顾我门户虽不同，如此林泉均所好。霜松雪柏梦相知，布袜青鞋嗟已耄。西山好，西山好，世閒何处不是邯郸道。
奉和族祖紫岩翁谩兴十首 其一::汪炎昶::九州落编简，愁来得眺望。古人果有无，名存实全丧。去古日已邈，来期方浩荡。
村居::陆游::青藜杖出氛埃外，白版扉开水竹边。造物与闲仍与健，乡人知老不知年。斋居每袖持螯手，妄想宁流见麴涎？昨夜小庭风露冷，菊花消息已先传。
次韵和师黯寄王耿端公::苏舜钦::嫉恶曾收柱后冠，淹沦今未复荣班。青云失路初心远，白雪盈簪壮志闲。厩马尚嘶骢奋迅，箧衣犹曝绣斓斑。风流县尹多才思，时寄篇章与解颜。
寄克斋舅氏::赵蕃::不奉书题遂一年，书犹断绝况诗传。兴来亦复吟哦否，读罢何当疾痼痊。慷慨初无伏波志，忧愁枉类屈原迁。使来觅我当何处，水出牂牁若个边。
寄严州陆使君::释居简::新棠阴接旧棠阴，独向千峰榭上吟。厚俗工夫聊变雅，无弦音响付知心。云开老兔才飞上，尘避灵犀不敢侵。老钓矶前清可镜，星星应未点华簪。
赠阳安徐迈表兄屯田::赵抃::少时所学苦，食檗日自强。壮岁从宦清，饮冰中刚肠。阳安百里地，邈在天一方。惠政不鞭朴，斯民乐耕桑。念予昨守赣，与兄会家乡。兄今岁已满，余遽提蜀疆。一朝此邂逅，五载忘参商。且勿语离索，易老惊鬓霜。且勿较通塞，放怀把酒觞。上方圣政新，求贤坐明堂。兄道足施设，兄志弥颉颃。喜予外祖门，从此生辉光。
不寐::刘克庄::万户千门尽拥衾，据梧展转看横参。不知身已成衰证，枉被人疑是苦吟。周汉前书盲记忆，乾坤外事彊思寻。华山老子差堪语，安得呼来论此心。
福帅生朝二首 其二::张元干::金貂赫奕照来仍，雅意诸郎以寿称。矍铄仪形千岁鹤，扶摇风力九霄鹏。黄云䆉稏人皆醉，丹荔芳敷俎正登。请看君侯高阁宴，层梯无用一枝藤。
瑞鹤仙（自寿）::韩元吉::好山横翠幕。更一水流烟，嫩阴成幄。薰风转林薄。笑劳生底事，漫嗟离索。霞觞细酌。尽流年、青镜易觉。算芙蓉、玉井香翻，不减旧阶红药。寂寞。草玄空老问字人稀，也胜投阁。骑鲸后约。追汗漫，记寥廊。便风帆高挂，云涛千里，谁道蓬壶水弱。任蟠桃、满路千花，自开自落。
寓归::俞桂::水激长江浪，风传远寺钟。宦情秋意薄，归兴客愁浓。卷箔迎新雁，喧篱厌旧蛩。何时旋故里，载酒插芙蓉。
尝新茶呈圣俞::欧阳修::建安三千里，京师三月尝新茶。人情好先务取胜，百物贵早相矜夸。年穷腊尽春欲动，蛰雷未起驱龙蛇。夜闻击鼓满山谷，千人助叫声喊呀。万木寒痴睡不醒，惟有此树先萌芽。乃知此为最灵物，宜其独得天地之英华。终朝采摘不盈掬，通犀銙小圆复窊。鄙哉谷雨枪与旗，多不足贵如刈麻。建安太守急寄我，香蒻包裹封题斜。泉甘器洁天色好，坐中拣择客亦嘉。新香嫩色如始造，不似来远从天涯。停匙侧盏试水路，拭目向空看乳花。可怜俗夫把金锭，猛火炙背如虾◇。由来真物有真赏，坐逢诗老频咨嗟。须臾共起索酒饮，何异奏雅终淫哇。
再题二首 其一::王质::不见梅稍不见根，参横咫尺未能扪。掀篷何自掀篷尽，一任江风吹断魂。
送郑倅子善::刘克庄::早钦世德如龙虎，晚挹英标亦凤麟。重浚陂塘今长古，不私风月肯分人。衮衣国既归真宰，珠履君应作上宾。洛社诸贤问村叟，暮年已饰太丘巾。
挽李文昌::许应龙::盛名从古号难居，公独峥嵘四纪馀。禁陛几年闻曳履，帅垣三度拜除书。寿祺合享千龄永，往事俄惊一梦如。久矣辱知惭未报，仰瞻丹旐倍欷歔。
蓦山溪::石孝友::醉魂初醒。强起寻芳径。一似楚云归，诮没个、鳞书羽信。疏狂踪迹，虚度可怜春，阴还闷。晴还困。赢得无端病。菱花宝镜。拆破双鸾影。别袖忍频看，生怕见、啼红醉粉。而今憔悴，瘦立对东风，红成阵，绿成阴，况是春将尽。
定风波 其三::黄庭坚::上客休辞酒浅深。素儿歌里细听沈。粉面不须歌扇掩，闲静，一声一字总关心。花外黄鹂能密语。休诉。有花能得几时斟。画作远山临碧水。明媚。梦为胡蝶去登临。
句::赵师民::霜女遗灵长著素，玉妃馀恨结成酸。
再和廷迈::洪咨夔::步障晴丝夹道青，土桥石磴向西坰。李乌奴宅空怀古，武阿婆祠懒乞灵。杜宇一声犹客路，白云万里是亲庭。只应江水知人意，东下何曾半息停。
次山房韵::何梦桂::西狩事非文殆丧，舂陵书出道宁孤。六经有舌存先圣，千古留心付后儒。杲日丽天随处见，逝川行地几时无。斋居珍重赓歌意，即此全吞太极图。
颂古五十五首::释绍昙::颺下山藤设意深，嗅乌喙药祸沾身。脚跟未断红丝线，智鉴难逃明眼人。
偈颂七十六首::释师范::不寒不热，好个时节。黄莺频织柳丝烟，子规犹哭松梢月。
项服善知县和诗酬以三绝并简林致一教授 其二::王十朋::牧养功成鲜败群，弦歌声里出诗文。只愁桃李春风近，卧辙无由驻令君。
煎后山峰上人新茶::艾性夫::拣芽穰穰鹰爪黄，活火濈濈鱼眼汤。扫花席地白日静，穿帘透户春风香。唤醒松根渴睡汉，五更清梦从渠短。泠泠灌顶欲通仙，稽首法云甘露碗。
挽虞丞相::王质::一德风云会，千秋海岳灵。中涵天度量，外峙玉仪形。人物如三代，文章似六经。嘉谋调药石，伟望振雷霆。二水盘明镜，三嵎揭秀屏。天心开俊杰，世路化畦町。采石交绥急，参谋揽辔停。舟中掬晋指，屋上建秦瓴。帝座忧回喜，邦人醉得醒。江声鸣历历，图画俨亭亭。蜀道驰宣诏，函关寖启扃。希文初遇吕，平仲卒逢丁。直北烟都歇，居东雨载零。野随裴令绿，竹为武公青。宇宙倾风采，朝廷迟典刑。三边频仗节，七府遍移厅。坚重车方轨，光新刃发硎。事融汤里雪，物转手中瓶。杞梓充庭茂，芝兰满甸馨。宝奁森漆栗，乐笼富参苓。幽士宁悲鵩，该儒总识鼮。输怀情缱绻，接语步竛竮。岩壑多空帐，江湖少带笭。姚崇资倜傥，葛亮意丁宁。秀气横连霍，洪恩沇溢荥。德威驯虎兕，道力化蝗螟。烽燧寒边堠，桑麻蔽远坰。农熙牛𧥄𧥄，兵劲马駉駉。雁泽宽心驻，龙沙侧耳听。檄囊停插羽，纶阁缓摇铃。周廪仍多黍，尧阶再产蓂。长杨荒御宿，茂草鞠虚囹。忽化双林火，俄流五丈星。更生游佛国，中卫立仙庭。陵寝稽朝洛，王师寖度泾。萧何虽镇蜀，韩信未踰陉。鹤踞新华表，鲸归旧紫溟。月明空皎皎，风远但泠泠。蚤岁蒙推奖，多时备使令。盘餐传舴艋，茵吐溅篁箳。追琢参群玉，调和作五鲭。自从悲殄瘁，谁弗念伶俜。道路纡脩阻，音尘堕杳冥。口呿惟墨墨，头点自惺惺。发白心随老，灯青目不瞑。有声号井络，无路挽车軨。睿意思元老，徽章播大廷。云台先邓禹，烟阁重房龄。未解联温赞，何劳勒固铭。孙多骐骥骨，子悉凤凰翎。生死虽无憾，哀荣不忍聆。一从云隔汉，两见水漫汀。飞梦风翻絮，浮生浪捲萍。西尘黯沈日，双照泪荧荧。
金华圣者赞::释慧远::御兵戈刀，斧不能斫。经大劫水，火不能著。姊夫小舅有来由，佛面猪头何处求。二百年来龟岭下，三山依旧水东流。
三叠::刘克庄::脂粉形容总未然，高标端可配先贤。不陪严子羊裘后，即傍王郎麈尾边。
独饮::陆游::怪怪奇奇不自惩，晚途犹复气横膺。觥船那待清歌劝，酒到愁边量自增。
晓经八盘岭赴东宫讲堂::杨万里::至前至後恰多晴，山北山南间一登。瘦石经霜乾脱藓，细泉滴涧旋成冰。海波贯日红千丈，江雾萦楼玉万层。资善堂前得春早，宫梅一朵掠觚棱。
暇日集越王台::曾丰::著脚卧云室，回头盖海亭。水为三面白，山作四围青。野鸟余清哢，幽人得醉听。篮舆不容款，科思渺南溟。
回文::佚名::红窗小立低声怨，永日春寒斗帐空。中酒落花飞絮乱，晓莺啼破梦匆匆。
丙子重阳触事有赋绝句七首::程公许::盘水平生谨自持，苦为痎病费医治，一秋偏识端居味，余事何妨读杜诗。
诉衷情·东风杨柳欲青青::晏殊::东风杨柳欲青青。烟淡雨初晴。恼他香阁浓睡，撩乱有啼莺。眉叶细，舞腰轻。宿妆成。一春芳意，三月如风，牵系人情。
偈颂一百零二首::释绍昙::山舍春深，生涯日贫。桃芬烂漫，不见灵云。
春日湖上::高翥::乘兴行新路，凝情独老翁。马蹄春草上，人影夕阳中。飞絮沿湖白，残花染浪红。晚归云气合，双桨破空蒙。
寄米元章::蒋之奇::京城汨没兴如何，归棹翩翩返薜萝。尽室生涯寄京口，满床图籍锁岩阿。六朝人物东流尽，千古山河北固多。为借文殊方丈地，中间容个病维摩。
鹧鸪天::倪稱::拟看今宵璧月秋。浮云却妒素光流。天公肯放冰轮出，我辈宁辞大白浮。穿翠密，极遨游。人间那得此深幽。金波若到清尊里，下笔联篇未肯休。
题窦伯山小隐诗六首 其一::王质::栗里柴桑事事无，但言吾亦爱吾庐。扫开秋草门前路，恐有观潮访后湖。
句::应傃::嘉木灌丛春意好，可怜不种紫荆花。
句 其三::米芾::金山醉归江月出，瓜洲汹涌寒潮入。
白居易有望阙云遮眼思乡雨滴心之句用其韵为::郑刚中::南方秋不悲，奈我居异乡。不见枫叶丹，但怜菊花黄。扫迹燕如客，斜书雁成行。梦中清愁阔，云此是潇湘，潇湘连洞庭，何处是东阳。
窦园醉中前后五绝句::陈与义::一樽相属莫辞空，报答今朝吹面风。自唱新诗与明月，碧桃开尽曲声中。
途间观野菊::易士达::林峦露骨草无芽，枯柳吟蝉蹟见沙。莫道西风全肃杀，行边无处不黄花。
隆庭竹至四绝句 其四::洪适::装景松篁浑可喜，忘机鸥鹭不相猜。南窗情话有时尽，唤取青州从事来。
题黄犊岭::吕弘::畴昔闻高隐，红尘隔远林。间乘黄犊出，踏破白云深。自得忘归乐，应多扣角吟。如今秋草没，几约与僧寻。
和潘大卿芍药二首::吴芾::拂拂轻黄染御衣，出群标韵异繁枝。此身已分京华隔，不谓天香尚许披。
春日田园杂兴::释了慧::平畴水绕径微分，水圃云深景不繁。此处农桑虽是僻，多情莺燕不嫌村。倦眠芳草闲黄犊，静对幽花倒绿樽。见说刀旆方四出，欲更名姓掩衡门。
师厚还朝::文同::闻公之名三十年，常恨与公不相值。岂期今乃出门下，每一见公心自醉。词章豪荡已难敌，辨论注射尤可畏。咨询故事要蒋乂，讲正大体须贾谊。荆山拾玉抵乾鹊，虞坂装盐压良骥。用人最忌非所宜，愿莫使公嗟俗吏。
哭郭仲微三首::宋祁::我作鱼符守，君司凤诏文。他时谈笑罢，今日死生分。怨涕翻荣浪，悲魂引郑云。山阳怀旧笛，肠断不堪闻。
元夕 其三::方岳::莫道山家不挂灯，脩身宝月一团冰。清寒照见诸人胆，却问诸人见未曾。
和周少晳咏梅韵五首::廖行之::太息凋年雨木冰，岁寒心事属何人。携筇试绕墙边树，喜见琼林第一春。
十月九日醉中二首::陈著::人生欲满十分难，得七分安便是安。鸟信天公终不死，□于云路本来宽。须知老眼今如古，肯徇时情暖换寒。说与儿曹能解意，相看一笑倚阑干。
会景亭::司马光::景物浩无穷，兹为一都会。之人心若鉴，万状尽相对。乔林拥砌底，脩岭倚窗背。流云过席上，去鸟出天外。徐徐杖屦整，蔼蔼郊原晦。来往亦何为，逍遥真乐内。
送孙謇卿赴寿昌主簿::陈傅良::乌鹊填门雪满除，倩谁骑马谢双鱼。苦吟孙楚三年别，饥卧袁家一病余。仕宦吾人聊复尔，梦魂今夜定何如。钓台多是西征客，莫道渠能赋子虚。
渔舍新成::姜特立::旋规渔舍傍溪山，山转溪回翠竹间。閒看羽觞行诘曲，戏拈竿线弄潺湲。浮家不入分风浦，归棹休寻落照湾。谩说五湖烟浪好，几人险处得心閒。
鲁恭太师庙::韩维::善教邈无迹，其流在民心。君看鲁太师，庙食犹至今。岂如文俗士，朱墨坐浮沉。趋营止目前，不顾患害深。去汉馀千载，此弊竟相寻。我行道祠下，感激为悲吟。不见田雉驯，啼鸦空满林。
送僧法印智因西上::贺铸::千里长淮北，东风破雪寒。此行休问路，蓦直到长安。
绍熙癸丑二月二十六日蒋助教言正招游阳华婆::李长庚::我老思为漫浪翁，暂来却恨去匆匆。山头日色赤如血，照映川原草木红。
句::元绛::九重侍从三明生，四纪乾坤一老臣。
老人晚得女真真又曾孙女金华皆再周而伤葬塔::洪咨夔::窣波影裹诵陀伽，古佛灯笼护绛纱。智慧竭罗虽正果，慈悲妙善亦空花。怕寒婉娈初拳蕨，望雨醒忪细舌茶。节物感人还逢解，有儿何用女当家。
寄汪彦章内翰::李正民::文华风采压时流，惠政春温著六州。才向卞山归旧隐，忽寻湘水泛扁舟。愚溪胜践今亲见，清境西偏几客游。皋壤山林皆可乐，不须重作畔牢愁。
三贤堂::释居简::弹压风烟盍鼎分，一新丹碧耀层层。异时三凤鸣还止，旧约群鸥唤得应。船绕砌云寻水步，葑侵檐影似田塍。关心夜老梅花瘦，别有孤山树上僧。
荆阃宴吕马帅乐语口号::李曾伯::海风吹月近中秋，碧玉天高灏气浮。文武对开开俭幕，主宾同上仲宣楼。棋边正要看新著，酒畔何妨话旧游。了却经营宛洛事，入登枢筦赞帷筹。
次韵曾德明司理留题西山兼简苏宰 其二::李弥逊::手种南阶竹，关情一纪中。倦游憎眼白，便静脱尘红。放浪渊明酒，浮游禦寇风。吴霜鬓如许，何处觅还童。
题叠浪轩::刘过::僧房矮占一窗幽，不见当年叠浪浮。湖已为田知幻化，律更以教示精修。白莲何日还同社，顽石无时不点头。可惜能诗张孟辈，却无一字此间留。
林和叔山园九咏·数花::姜特立::横身障簏又何痴，睡听朝鸡欲晓时。唯有先生无一事，偶来閒坐数花枝。
代书寄韩履善右司赵庶可寺簿::戴复古::涉世几三折，行年近八旬。江湖倦游客，天地苦吟身。白发可怜老，青云多故人。东风虽有力，朽木不逢春。
送荣茂世::李处权::戎马绝黄流，飞尘暗京畿。竟成王室祸，痛定不忍思。衣冠半陷没，逃难皆散之。有如水衡君，将命弗顾危。跃马赤手出，扼隘河之湄。中途被冲突，星夜西南驰。回头望城阙，夐隔母与妻。半年无家书，欲言涕先挥。微身亦曷爱，所忧国步隳。仓黄偶不死，定省陈苦辞。汴水六七月，横泛被两堤。河渠忽中乾，漕挽功莫施。不劾辄加罪，散秩总厥司。相次下维扬，庀职从六飞。众人之所畏，远害夫何疑。春来仪真火，鼠辈轻王师。伟哉马氏妹，贞节不可欺。终焉兵在颈，视死端如归。何惭古烈妇，事与日月垂。君性根孝友，而不求人知。方其闻孽初，对客神若痴。茹悲不敢哭，上念亲老悲。岂惟识者悼，行路犹歔欷。兹畴魏楼功，叙君官甚卑。几年始见录，孰为公是非。君怀有直气，不为宠辱移。朝来又骇闻，白简停官资。索马亟往唁，我心有不怡。君乃笑迎我，喜色见睫眉。曰此造物意，巧以从其私。舟楫密已办，生具亦甚微。税驾不可必，苟全其庶几。我贫君不厌，交契管鲍期。去意尚勇决，升斗不足縻。春风鼓河水，立岸看解维。四郊鼙鼓声，问君此何时。
和胡文友冷齐口号四首::熊瑞::交情落落今如此，世事茫茫何所之。安得檐花清夜酌，相同郑老话襟期。
登列岫::吴芾::此邦已是富烟光，那更斯亭冠此邦。正向座中窥列岫，恰从檐下瞰长江。闲穿松径云生屧，宴坐蒲团月满窗。想得山人应笑我，老来强拥碧油幢。
题汉李固太尉庙::曹彦约::生死忠邪未易穷，其如国脉是非中。谁知刺骨翻为福，不念捐躯有此忠。一日太阿归跋扈，百年黄钺授奸雄。不然彼亦何为者，敢肇后端起邺宫。
送宋仲安往虔州::吕本中::已流之水不可以复回，已往之日不可以复来。唯有野外篱边之黄菊，年年岁岁见花开。君如此菊不我厌，处处相逢同酒杯。三年丧乱那可说，君头已白我齿缺。高才抑塞久未用，坐守松桧凌霜雪。君今又作章贡游，我犹少忍住筠州。破屋不忧遭鬼瞰，端坐或恐贻神羞。求田问舍古所叹，敢有远去惟身谋。为约岭南三数子，明年乘兴欲东流。
留京::刘辰翁::远梦孤难到，凭高烟景微。重留山仆怨，数别里人稀。病用寒衣尽，书无定日归。十年行役事，俯首辄歔欷。
同何叔信赴在伯之集醉甚既归得二绝句并呈::赵蕃::醉里狂歌君不嗔，知予嗜酒见天真。还家径卧寒窗底，要暖编麻更爇薪。
寿蔡大资::华镇::岩岩巨镇瞻维岳，落落乔松栋干姿。物外风神时远鹤，几先识断世元龟。还逢周寝占熊旦，恰是商岩肖象时。愿酝东溟为寿酒，一年一献一瑶卮。
烛影摇红 上元有怀::张抡::双阙中天，凤楼十二春寒浅。去年元夜奉宸游，曾侍瑶池宴。玉殿珠帘尽卷。拥群仙、蓬壶阆苑。五云深处，万烛光中，揭天丝管。驰隙流年，恍如一瞬星霜换。今宵谁念泣孤臣，回首长安远。可是尘缘未断。谩惆怅、华胥梦短。满怀幽恨，数点寒灯，几声归雁。
赠张受益检校 其二::陈深::德刑相济用，自古意尤深。肃杀冬神令，慈祥使者心。月明清驿路，风色定寒林。善政民应化，毋忘鲁叟箴。
元枢陈叔达::周必大::淡墨名何早，洪钧转稍迟。艺文追伏郑，德业望皋夔。寔事常求是，多闻更阙疑。斯民先觉者，人代舍公谁。
为李端愿居士说偈::释达观::三十八岁，懵然无知。及其有知，何异无知。滔滔汴水，隐隐隋堤。师其归矣，箭浪东驰。
和颃书记见寄::释重顯::古松吟绕石磷磷，汤惠休辞岂易闻。红叶寫成藏不得，暮风吹断碧溪云。
岁暮与邻曲饮酒用前辈独酌韵::陆游::出会稽南门，九里有聚落，虽非衣冠区，农圃可共酌。野实杂甘酸，草具无厚薄。小童能击筑，一笑相与乐。徒手出丛花，空中取丸药。主礼虽可笑，众客亦起酢。聊持缀宿好，未用嘲淡泊。穷达则不同，亦践真率约。予年过八十，故物但城郭。作诗记清欢，未媿华表鹤。
次朱新仲待制见庆次对之命韵::曾几::典郡才能薄，趋朝气力微。更堪持橐去，只合挂冠归。六合丽千尺，四松森百围。公今有班缀，衰老借馀辉。
西江月·锁棘方当拔士::郭应祥::锁棘方当拔士，挥毫正好摛文。词源三峡笔千军。尽出平生素蕴。天府伫登名姓，夜窗不负辛勤。直须平步上青云。始信文章有准。
怀盛元仁::仇远::年过耳顺欲何如，臂膝酸寒齿发疏。千里驱驰还倦矣，数椽卜筑合归与。山衔落日谁能系，海涨平田自可锄。寄语虎林诸道伴，江湖处处有鲈鱼。
君表自西林还城中以诗二首为别::孔武仲::天上优游侍从臣，还乡书锦坐生春。不矜富贵知余事，同访溪山有故人。方外笑谈无畛域，雨余泉石长精神。西林路口嗟轻别，善护青云万里身。
同俞季渊访王脩斋遇雨次季渊韵::刘黻::投宿西山雨，抗论由群居。冥冥白雾深，谁卧隆中庐。
挽王厚斋尚书::牟巘五::文献遗诸老，风霜鲁殿余。斯人不可赎，吾道意何如。永念年家好，曾联选部居。无由陪缟送，东望泪沾裾。
人日猎城南，会者十人，以「身轻一鸟过，枪急万人呼」为韵，得鸟字::苏轼::儿童笑使君，忧愠常悄悄。谁拈白接䍦，令跨金騕袅。东风吹湿雪，手冷怯清晓。忽发两鸣髇，相趁飞虻小。放弓一长啸，目送孤鸿矫。吟诗忘鞭辔，不语头自掉。归来仍脱粟，盐豉煮芹蓼。何似雷将军，两眼霜鹘皎。黑头已为将，百战意未了。马上倒银瓶，得兔不暇燎。少年负奇志，蹭蹬百忧绕。回首英雄人，老死已不少。青春还一梦，馀年真过鸟。莫上呼鹰台，平生笑刘表。
游白石山观音寺::胡仲参::绿阴深处石桥横，才入山门意便清。林下一僧无个事，时来倚树听泉声。
颂古一百首::释智愚::青牛仙去不虚传，常用虚中落断边。自是一生多蹇薄，夜深犹产古皇前。
吟社递至诗卷足十四韵以答之为梅水村发也::赵必象::香魂逐逋去，翠羽招不还。醉倒赵师雄，一身花影寒。
赠淳于公归养::朱台符::通籍悬车不待车，彩衣归去奉晨昏。倚门且慰慈亲望，恋阙空衔圣主恩。天上芝泥新诰敕，海边芜没旧田园。会须引退追高躅，宦路悠悠岂足论。
次韵知郡登高言怀::郑侠::莫向天涯说故乡，人身不似雁随阳。黄花满手空佳节，千里有怀如雨肠。为许功名酬圣代，不须愁绪付瑶觞。男儿不是闺中物，生则桑弧射四方。
西江月·人道偏宜歌舞::辛弃疾::人道偏宜歌舞，天教只入丹青。喧天画鼓要他听。把著花枝不应。何处娇魂瘦影，向来软语柔情。有时醉里唤卿卿。却被傍人笑问。
自咏::陆游::射的山前一老樵，此生何敢辱旌招。缪缘学道肱三折，不遇知音尾半焦。去蠹区区惭啄木，附高烨烨鄙凌霄。但令穷死心无媿，也胜鸣珂事早朝。
四月十三日度鄱阳湖::杨万里::泊舟番君湖，风雨至夜半。求济敢自必，苟安固所愿。孤愁知无益，暂忍复永叹。夜久忽自睡，倦极不知且。舟人呼我起，顺风不容缓。半篙已湖心，一叶恰镜面。仰见云衣开，侧视帆腹满。天如琉璃锺，下覆水晶碗。波光金汁泻，日影银柱贯。康山杯中蛭，庐阜帆前幔。豁然地无蒂，渺若海不岸。是身若虚空，御气游汗漫。初忧触危涛，不意拾奇观。近岁六暄凉，此水三往返。未涉每不宁，既济辄复玩。游倦当自归，非为猿鹤怨。
甲子岁十月二十四日夜半梦遇故人於山水间饮::陆游::小山绿曲涧，路断得藤阴。忽遇平生友，重论一片心。兴阑棋局散，意豁酒杯深。鸡唱俄惊觉，凄然泪满襟。
呈明叔且约诘朝过买江天阁::赵蕃::老屋支风政觉疏，况堪急雪堕空虚。黑甜颇念华胥去，白战仍牵故事余。雀噪还暗家立壁，鼠窥欲下粟无储。江天快阁相萦带，曳履明朝不命车。
游净社寺::陈龟年::古寺何年斩，山空一片云。乔松含晚翠，修竹洒清阴。老衲朝阳缀，睢鸠带雨吟。
渔父醉 其二::黄今是::丹枫万点照人绯，鲈鲙千丝带水肥。花影芙蓉江上酒，佳人谁唤醉翁归。
桂::吴泳::南之山丛丛，桂树生也直。朱华自成林，不杂众芳植。上有青鸾栖，因之为羽翼。移根上林苑，零露滋晓色。岂不罹凝寒，高标竦孤特。丹心能自渥，身性不加饰。所以离骚词，嘉其秉炎德。相观穹壤间，人统形气识。阳根为刚明，阴质为暗塞。灵均莫能招，聊与花辩惑。
写竹::陆文圭::傅神颖有月，著色淡无烟。此是诗人笔，胸中有渭川。
诉衷情·东风杨柳欲青青::晏殊::东风杨柳欲青青。烟淡雨初晴。恼他香阁浓睡，撩乱有啼莺。眉叶细，舞腰轻。宿妆成。一春芳意，三月如风，牵系人情。
次韵学士重阳雪中见招不赴前后十六首::洪皓::出疆许久岂当陈，患难频经赖至神。敢觊通路驰一乘，遥思乡饮立三宾。陵苹翠减犹能泛，岸蓼红衰不变辛。秋尽交游无陆凯，江梅谁赠一枝春。
留游子明::范成大::得得跫音喜，匆匆笑口开。牢愁攻易破，归梦挽难回。我已疏茶碗，君今减酒杯。不知乘兴棹，更得几回来。
再赋酬吴鞠潭::施枢::酌酒酬春醉晚红，谁知书剑两无功。渔竿冷浸半丝月，牛背闲消一笛风。仙梦不随狂蝶乱，家书只倩素鱼通。友声更拟迁乔去，底似人情较异同。
忆旧游慢::赵以夫::望红渠影里，冉冉斜阳，十里堤平。唤起江湖梦，向沙鸥住处，细说前盟。水乡六月无暑，寒玉散清冰。笑老去心情，也将醉眼，镇为花青。亭亭。步明镜，似月浸华清，人在秋庭。照夜银河落，想粉香湿露，恩泽初承。十洲缥缈何许，风引彩舟行。尚忆得西施，余情袅袅烟水汀。
雪::杨适::渡桥已看银河冻，上马争如玉凤飞。莫说兔园延赋客，不须鹤氅作仙衣。
醍醐鸟::魏野::解啼能解酌，啼处静堪听。林下虽沽酒，人间最独醒。石泉窥认瓮，花露饮为瓶。翻叹耽杯者，还应损性灵。
芙蓉峰::郑芝秀::芙蓉秀插最高峰，上有仙台近碧空。不惮攀萝登绝顶，俯看尘世一樊笼。
张子公再得湖倅因书寄之::李纲::吴兴别去久飘蓬，清梦时游苕霅中。十里荷开生色画，四围波泛水晶宫。喜君再拥朱轓贰，顾我今成白发翁。傥幸宽恩听归去，定须相访五湖东。
依韵谢运使陈虞部生日惠双鹤灵寿杖 其一::文彦博::仙禽寿杖垂佳贶，丽句雕章焕列星。深悉至怀形善祷，拟延西景驻颓龄。
即事::宋祁::我来春已晏，道樾半清阴。崖暗石蹲虎，林明花散金。
丁酉上元::陆游::放翁也入少年场，一笑灯前未歇狂。翠袖成围欺月冷，毡车争道觉尘香。蛮酥点缀春风早，楚饵留连夜漏长。结骑莫辞侵晓色，昔人万里看西凉。
宝文李公挽词三首 其二::孙觌::绛雪飞丹鼎，苍云覆茗杯。聊从五禽戏，空使万牛回。拄笏看山坐，乘桴跨海来。仙游知有在，名字记丹台。
陇首::赵汝鐩::陇首多逢采桑女，荆钗蓬鬓短青裙。斋钟断寺鸡鸣午，吟杖穿山犬吠云。避石牛从斜路转，作陂水自半溪分。农家说县催科急，留我茅檐看引文。
送王元均贬衡州兼寄元龙二首::陈师道::先生英气盖区中，命与仇谋得老穷。又见长身有家法，可辞短簿怒吾公。石头路滑行能速，宣室归来语未终。宛洛风尘莫回顾，直须留眼送归鸿。
后苦雨行::方回::七昼夜雨可已否，五更屋角万马走。击碎屋瓦如拳然，三桥街中人乘船。五斗陈米已万钱，籴且无之矧借旃。一檐十蛛不成网，亿万万喙饥可想。
纪游::朱大卿::开秋气微肃，天水湛相照。扁舟惬幽寻，层峰入奇眺。融结几何年，指顾集群妙。神仙得非幻，遗蜕在岩窍。行往求其踪，恐为识者笑。独鹤去不还，山猿偶然叫。应有采芝人，凌空发长啸。
答范君锡 其三::徐积::漫翁俊逸几无偶，安得吟诗类中酒。却是蓬头枕上吟，不知还有人嗔否。漫翁春思今如何，但觉新诗老更多。却应笑我粗豪甚，颇似将军出塞歌。
好事近（月岩）::赵善括::新月巧穿山，桂树影高群木。任使云遮烟锁，自春辉秋绿。我来折得最高枝，踏破一轮玉。宝斧脩教圆样，放十分光足。
又和赵仲永抚干二首 其一::王十朋::冰轮飞出暮云端，更向蓬莱顶上看。端似虹桥玩金饼，绝胜华屋见银盘。光浮酒面杯尤滑，清入诗肠句不寒。又与鉴湖添胜事，一时宾主尽鸳鸾。
中春中浣一日老人挈累下西市寓舍越三日某行::洪咨夔::吐气韶华裹，关心晓哢边。鹧鸪天性在，杜宇世情然。怒笋如泥煮，殷花蘸乳煎。须君来共此，已办杖头钱。
悦堂穆知閤写师顶相请赞::释普济::春水满四泽，夏云多奇峰。秋月扬明辉，冬岭秀孤松。难描邈，绝知音。悦堂不是闲相识，赞不欣兮骂不嗔。
南安军::程师孟::今日平安出岭时，瘴氛犹觉润征衣。一条路入江南去，万里人从海上归。
宿颍昌范氏水阁::吕本中::溪流浅无声，月色初到竹。主人中夜归，客子睡已熟。向来湖海兴，岁事方窘束。云何蟋蟀歌，更自伤局促。相寻觅旧约，见子故未足。翛然解衣卧，高枕被数幅。贤哉五年别，有此一室独。我须日已白，子发良未秃。尚怀平生欢，歌呼声彻屋。何须豕腹胀，更伴狗尾续。明朝寻故人，戏语公一读。
次韵前人怀西湖之游::赵抃::昔时唐殿预英雄，今独湖山幸会逢。谪宦青钱曾万选，承恩白首是三公。龙山我念经年别，虎榜君曾昔日同。老守七章还印绶，俞音朝暮出宸衷。
渔家::李含章::数家茅屋枕鱼矶，岁岁生涯在渺瀰。鸡犬怪人奔竹径，儿孙逢客倚柴篱。壁悬簑笠残烟雨，门对溪山阅盛衰。一曲新歌一船月，夜深来往碧涟漪。
诗一首::王禹称::一路翠烟垂柳驿，满川红雨落花村。云随钓艇归渔浦，潮送沙鸥入店门。
岁尽即事三首::方回::閒门空宇日萧萧，天地无情鬓转凋。政使面颜成菜色，未应官职爱冰条。藏山竹简光阴短，寄陇梅枝信息遥。不寐夜窗听风雪，枯肠殊欠一樽浇。
甲寅二月罢户部勾院移群牧判官待次数月乙卯::强至::谁容豺虎漏谗人，又遣花封食贫。渐老可无诗过日，连年唯有闷偿春。奔波尘土非吾事，流浪江湖合此身。且信浊醪存妙理，一杯万虑付洪钧。
久不作诗诗思甚涸春物日盛漫兴三章用常德枣心笔书本不工重复加弱似亦与诗相称云 其一::赵蕃::威严退冰霜，清润归梅柳。少时骋青春，老至伤白首。日长卷添书，病倦杯费酒。姑置雁鹜行，顾惭牛马走。
游层岩::张绶::群峰耸回环，一径上萦曲。顾瞻得层岩，庨豁凿山腹。片云雨雹飞，勺水蛟龙缩。惟昔乘兴游，颇叹归鞍促。念方困簿领，敢不勤栉沐。四时各有趣，一赏岂能足。朅来俯二纪，经行遍四渎。每怀佳山水，澜僻聚燕蝠。高才兹南来，胜赏欣所欲。披寻到幽秘，徘徊或信宿。忘归须众同，寓意乃余独。泉声惬幽听，翠色明远目。夕鸟归且鸣，牧牛骇而触。此行固有得，何用论祸福。应同丁家兴，肯效穷涂哭。堂下食张仪，绨袍哀范叔。大任或感发，一饭奚省录。邮筒奉佳篇，兀坐聊踯躅。勉率继高韵，愿同刊涧澳。
田家即事八首::赵蕃::社鼓村村急，春流岸岸高。双分待鱼鹭，红认隔溪桃。
清江台致酒赠范希远龙图::郭祥正::行手出烟雾，致酒清江台。水浅横沙露，林疏远山来。白鸟一双落，青猿三叫哀。谁展摩诘图，而把渊明杯。妙娥始七岁，弹筝殷晴雷。或如鸾凤吟，唤得阳春回。主人亚父孙，卓荦王佐才。高谈使我听，明珠欲倾怀。爽魄超太虚，月窟无飞埃。一饮不知醉，浩歌忘草莱。迟明系双棹，回首安在哉。尺水公自养，以待天门开。
送文叔入都兼简陈元龄周畏知文叔之弟华叔 其一::赵蕃::叔夜虽逃懒，元龙政坐豪。清谈尽名理，老句逼风骚。才大端难屈，时平敢自高。骅骝合鸾辂，斥鴳祇蓬蒿。
侠少行::文彦博::锦带佩吴钩，翩翩跃紫骝。垂鞭度永埒，挟弹过长楸。平乐十千酒，南城百尺楼。荆娥拂双袖，日夕又迟留。
寿禅师悟道颂::黄庭坚::朴落非他物，纵横不是尘。山河及大地，全露法王身。
俞荪墅示以杂兴四首乃用危骊塘所次唐子西韵::陈著::人生无足处，却足身良方。自种荪成墅，时同云出乡。江湖残梦杳，山谷本心长。回首门前事，风潮战石塘。
香炉寺::王洋::道边绕庙占疏凉，郊远山连草树荒。果有祖师传印在，为予试爇一炉香。
鹧鸪天::程垓::木落江空又一秋。天寒几日不登楼。红绡帐里橙犹在，青琐窗深菊未收。新画阁，小书舟。篆烟熏得晚香留。只因贪伴开炉酒，恼得红儿一夜讴。
送秘书刘监归嵩阳隐居 其二::文彦博::四明畴昔称狂客，二室于今号散仙。子晋料登缑岭望，待君笙鹤共升天。
夜初凉::张耒::庭木舞风雨，清秋来我堂。衾裯偃宵寐，灯火照新凉。昔我来清颍，庭花有晚芳。坐看桐叶暗，已近菊枝黄。岁月忽流驶，形骸变老苍。淹留应有命，通塞讵能量。寂历年华晚，优游永日长。忧时非我事，黄卷有虞唐。
题沈伯隽所藏赵子昂墨兰::方回::今兰春秀异秋兰，世事随时岂一端。别有古人不死处，陶诗晋字要人看。
代挽前人二首::刘宰::反匶逾千里，平生念母慈。烟霞连杰观，星斗下平池。地胜呈金像，神思伏宝龟。庭前双玉树，昌大可前知。
次韵钱德循鹿苑滩舣舟有作::黄庭坚::鹿苑滩头秋月明，使君辍棹爱江清。尘埃一段思归路，已听荆州渔鼓鸣。
康国韩公子华挽词二首 其一::范纯仁::棣萼联三事，台星聚一门。诚心多士服，德望四朝尊。傅相骑箕远，萧规与汉存。两宫临奠日，哀恸见殊恩。
挽戴主簿::刘宰::妙年笔势已飞扬，便合收功翰墨场。黄甲未容登上第，青衫聊用慰高堂。一同簿领棠犹在，三迳归来菊未荒。下榻忍思畴昔事，送车空忆水云乡。
减字木兰花::倪稱::超然远览。是我辈人方具眼。默想江湖。何处山川略得如。凉秋最胜。万顷芙蕖盖明镜。更乞清诗。要见胸中一吐奇。
郡圃偶题::林希逸::曲阶倚杖行疏影，柳花度竹粘衣领。台根三两落残梅，时见幽禽窥野井。
次韵和人古松::王令::直枝难立鸟徘徊，地瘦根孤碍石回。山野不逢终更老，闾阎无用始为材。更无匠伯身尝过，只有幽人眼暂开。谁与东风记霜雪，争令平地肯栽培。
颂古三十二首::释明辩::高安滩头百杂碎，象骨峰前眼搭痴。敢道鼓山无鼻孔，藂林千古笑嘻嘻。
偈颂一百零三首 其五十四::释月涧::赵州下牒求鸽，直得四棱踏地。这僧蔗咬甜头，不觉随他圈缋。
寒食行::张嵲::寒食由来古今重，四海人人作丘垄。两京道上松柏多，尽是王公大家冢。伊昔年年当此时，钿车宝马相追随。纷纷锦树满原野，暖风迟日争光辉。草间烧纸树间哭，罗列杯盘乌攫肉。侵晨祭罢薄暮归，旋风剪剪吹馀灰。尔时马医夏畦鬼，亦受子孙追养礼。丰薄由来称有无，咸具盘餐致醪醴。家家丘坟各为主，何人垄上无新土。自从遭乱去乡关，几岁松楸不曾睹。况复其间多发掘，孝子慈孙泪如雨。流落他州遇火前，去年如此复今年。新阡旧垄祇回首，无复原头挂纸钱。君不见东都之傍永安道，车辙平来生碧草。四时祠祭今寂然，五陵春树生苍烟。
又和咏梅 其一::卫宗武::逸气飘飘似欲仙，不论茅舍玉堂前。众芳无此风神秀，十友推为行辈先。佳实尚堪为世用，香名更喜有诗传。萧萧白发差同色，也欲拈花上鬓边。
同宋景瞻分题汴上行::黄庭坚::东风何时来，堤柳芳且柔。河冰日已销，漫漫春水流。寒梅未破萼，芳草绿犹稠。岁月不我还，念此人生浮。高车无完轮，积水有覆舟。鹿门不返者，谁得从之游。
喜张圣民得登州::司马光::昼日少闲暇，中宵梦亦劳。符移空浩浩，榜楚镇謷謷。敢说今求郡，番思昔坐曹。羡君乘五马，东去一何高。
和黄执礼六首::胡寅::浮生均是大槐宫，永日聊便竹簟风。若要语言求要妙，犹将笔墨画虚空。一区聊寄尘嚣外，万景皆归眺望中。敢似越鸡孵鹄卵，正惭云将问鸿蒙。
酒::徐玑::才倾一盏碧澄澄，自是山妻手法成。不遣水多防味薄，要令麹少得香清。凉从荷叶风边起，暖向梅花月裹生。世味总无如此味，深知此味即渊明。
移竹诗伯封垂和且闻兄弟皆欲作因用元韵奉寄 其二::李洪::密密脩篁入槛寒，君来移取出檐竿。结根久近幽人屋，解箨宜为壮士冠。曾共马兰同请客，不忧苜蓿但堆盘。从今莫羡萧郎画，风月良宵仔细看。
谢杨侍读惠端溪紫石砚::文同::学文二十年，语气殊未成。所以文房中，四谱无一精。岂不愿收贮，恐窃好事名。自愧中槁然，敢假外物荣。前日下秘阁，谒公来西城。公常顾遇厚，待以为墨卿。延之吐佳论，出口无杂声。语次座上物，砚有紫石英。云在岭使得，渠常美其评。因取手自封，见授嘱所擎。仓皇捧以拜，其喜怀抱盈。归来示家人，众目欢且惊。言并我所有，瓦砾而瑶琼。贵价市珍煤，风前试寒泓。磨知密理润，点觉浮光清。洗濯鉴面莹，弹扣牙音铿。遂剪十袭巾，加以重箧盛。客来有欲观，稍欲不敢呈。愿传之子孙，更重金满籯。作诗叙嘉贶，惭比毫毛轻。
甲午九月留浮梁与郑瑞卿吴可翁方玉父方可大::黎廷瑞::岁晏天萧萧，日落山苍苍。寻幽度小涧，眺远跻层冈。班坐古道上，落叶满地黄。行人去自急，归鸟栖亦忙。偶兹一饷间，慨彼千劫长。知愚各有殉，博策俱忘羊。人生今几晨，聊复尽此觞。
与王巡检::释印肃::佛法从来付宰臣，今朝已遇大心人。透明幻住超生灭，鉴物无私佑圣庭。
沁园春·二十年前::吴潜::二十年前，君王东顾，诏牧此州。念昔时豪杰，犹难辟阖，如金老大，却更迟留。四载相望，三春又半，邂逅劭农得纵游。田畴事，是桑条正长，麦含初抽。悠悠。身世何求。算七十迎头合罢休。谩绕堤旌纛，牵连鷁棹，喧天鼓吹，断送龙舟。翠巘层边，碧云堆处，一担担来天外愁。如何好，且同斟绿醑，自课清讴。
点绛唇·绮燕高张::张孝祥::绮燕高张，玉潭月丽玻璃满。旆霞行卷。无复长安远。夏木阴阴，路袅薰风转。空留恋。细吹银管。别意随声缓。
雨中水阁闲眺 其一::苏泂::两山正作脩眉绿，一水犹如疋练横。竟日书窗览今古，几年人世少豪英。
赵昌寒菊::苏轼::轻肌弱骨散幽葩，更将金蕊泛流霞。欲知却老延龄药，百草摧时始起花。
梅花二首 其一::朱淑真::园林萧索未迎春，独尔花开处处新。只有官娃无一事，每将施额斗妆匀。
嘉熙己亥大旱荒庚子夏麦熟::戴复古::饿喙偏生事，空言不疗饥。谁知岁丰歉，实系国安危。世变到极处，人心无藉时。客来谈盗贼，相对各愁眉。
永康道中::戴栩::油笠芒鞋筇一枝，晚秋天气半春时。雨多樵径行人少，山崦青红叫画眉。
次韵赵帅四首::陈造::藩方人奠枕，楚尾铁为城。晓日熙仁惠，春雷的殷政声。护边一李勣，增户几王成。笑指琼花露，如公彻底清。
平山::鲍寿孙::平冈横亘北城头，一上青冥目数州。吴岫南从京口出，蜀江东赴海门流。香销后土花如梦，烟锁雷塘草亦愁。惟有依然淮泗水，年年吹浪到瓜洲。
倚栏即景::何梦桂::落日青山外，寒烟古树头。犬声隔村落，渔火半汀洲。兴废江郊屋，行藏野渡舟。夜深风雨恶，人尚倚层楼。
湖州歌九十八首 其三::汪元量::殿上群臣默不言，伯颜丞相趣降笺。三宫共在珠帘下，万骑虬须绕殿前。
出州宅::王十朋::官居到处邮传，岁月惊人电飞。惆怅同来德耀，故乡不与同归。
石人峰::焦翠峰::石为肌骨应成假，铁作肝肠未必真。当日容成丹就处，何当点化作仙人。
怀友人::释德洪::寻常轻别尚消魂，何况交情过弟昆。孰谓此身闲日月，自惭疏迹信乾坤。泠泠小雨江边路，薄薄浮烟竹外村。回首旧游方契阔，孤舟何处宿黄昏。
和林子长送藕诗韵 其二::虞俦::冷澹论交味正长，芡盘嘉藕欲同尝。扁舟访我须闻早，莫待西风八月凉。
送刘允叔主簿归山中::高翥::浮利浮名挽不来，故山归去恰春回。马兰旋摘和菘煮。枸杞新生傍菊栽。庭树夜留山鸟宿，洞门早为野支开。明年我亦天台寺，相伴芒鞋蹋古苔。
睡思::李覯::睡魔气势重千钧，压倒心闲食饱人。莫笑坐问常似醉，当年满腹是精神。
蝶恋花·岩桂秋风南埭路::向子諲::岩桂秋风南埭路。墙外行人，十里香随步。此是芗林游戏处。谁知不向根尘住。今日对花非浪语。忆昨明光，早辱君王顾。生怕青蝇轻点污。思鲈何似思花去。
贾天锡惠宝薰乞诗多以兵卫森画戟燕寝凝清香::黄庭坚::林花飞片片，香归衔泥燕。闭合和春风，还寻蔚宗传。
谢人惠紫竹杖::欧阳澈::王猷珍重惠龙孙，策险扶危价莫论。烂醉悬钱游酒域，狂吟步月打僧门。虚心尚有凌云操，劲节元无染泪痕。寄语香山居士道，朱藤从此未为尊。
彭泽怀古::黄彦平::人言宁饮建业水，陶公不污彭法米。淳耀之烈当未渝，义熙之政何如此。不能先驱净蝼蚁，忍傍车轮攀獭尾。已荒松菊赋归来，颇著文章申已志。少题正朔多岁时，此志会须来者知。羲皇上人乐复乐，晋室遗民悲莫悲。
次韵仲车为元达置酒四韵::黄庭坚::射阳三万家，莫贵徐公门。谁能拜床前，况乃共酒尊。惟此酒中趣，难为醒者论。盗卧月皎皎，鸡鸣雨昏昏。
和阎都官九月十三日夜对月是夕某与子华圣俞如晦会饮君谟所::刘敞::秋霖恣淫溢，后土无时乾。忽惊浮云尽，更觉天宇宽。凉月如白璧，飞来青冥端。众星稍灭没，惊鹊自盘桓。兴发思远游，惜无凌风翰。聊寻故人家，呼酒浇肺肝。适与二三子，四座俱解鞍。意合心同赏，百觞不辞难。玩古验汉魏，舞姝试邯郸。诙谐杂谣语，大笑倾衣冠。足为一时乐，未悟清夜阑。每至绝倒处，恨君不获观。明发得新诗，照人莹琅玕。又知共兹玩，正若相从欢。君本青云人，淹留尚郎官。旷怀不自屑，遇景宴且般。古来悲秋士，局促宋与潘。相望如辕驹，岂足为君叹。
秋日杂兴::李廌::青青陌上草，秋徂故应省。疾风试飘叶，寒露犹湛颍。冰霜来无时，尔命讵坚永。滋蕃奈尔何，咄咄临此景。
胭脂梅::李龙高::卸却云衣明月珰，轻朱傅脸锦为裳。古来美艳多招妒，不似临风且淡妆。
行藏::晁说之::行藏本自迷，秋兴更凄凄。风急蛩饶响，雨来鸡误啼。鱼溪青霭散，莲荡白云齐。却惜安闲地，逋亡志颐暌。
寄文叔且问畏知近讯五首::赵蕃::近来周子绝无书，目断西江双鲤鱼。出处不应违素志，君如得来我归欤。
杏花::王安石::石梁度空旷，茅屋临清炯。俯窥娇饶杏，未觉身胜影。嫣如景阳妃，含笑堕宫井。怊怅有微波，残妆坏难整。
赵元达久不至池上作诗戏之::饶节::雨后新荷拥岸青，菰蒲相向立蜻蜓。此中佳处君知否，应对文君赋小星。
出郊::王安石::川原一片绿交君，深树冥冥不见花。风日有情无处著，初回光景到桑麻。
酒量减::蒲寿宬::少年一日几鸱夷，瓦甓而今力不支。莫笑杯中酒量减，至和全在半醺时。
秋窗遣兴 其七::吕本中::门外一渠水，清光自泠泠。濯缨偕素侣，须发无遁形。春风起层波，鹍化失南溟。縠纹乱星斗，泥沙混窅冥。澄清当有志，天地还虚灵。
元日谒钟山宝公塔::范成大::雪后江皋未放春，老来犹驾两朱轮。归心历历一时路，官事驱驱病里身。未暇鸡窠寻古佛，且防鹤帐怨山人。君看王谢墩边地，今古功名一窖尘。
论翅::贾似道::膏药积不绉，松短阔长同。金紫须长翅，其余只在中。
珍珠帘::葛辰庚::阴阳内感相交结。有铅汞、分八卦罗列。金鼎炼黄芽，正一阳时节。子后午前方进火，向玉炉、烹成白雪。通彻。这玄关、深奥难轻泄。因师指诀幽微，把金丹大药，将来分说。捉住虎龙精，自然日月。造化天机人怎晓，换俗骨、永无魔折。超越。望仙都稽首，朝元金阙。
春晚见山茶花一枝独开::胡仲参::荼蘼开尽见山茶，血色娇春带雨斜。莫是今年逢闰月，东风吹到背时花。
昆山龚立道昱有月石砚屏斗南君玉诸人皆有诗::孙应时::窗间明月镇长在，此宝如今更有无。看取光辉生笔砚，可无文字继欧苏。
和河东施待制二首::尹洙::已成沈约难并恨，且奉陶公有限盃。感事伤春多少意，星星渐入鬓中来。
月楼陈寺簿惠李阳冰千文新刻::释居简::厥初至文无一字，谁将鸟迹分形似。天淳屡警不知防，七凿才终混沌死。遂令天下后世空纷纶，虫鱼钟鼎骈相新。茫然不理字外意，但见九州四海同轨仍同文。王郎羽化不可絷，小篆千人万人习。祖龙无恙事如麻，稍缓簿书期会急。西京杜门草太玄，诸儒载酒尊所闻。莫言字是纸上语，寻古康逵须得门。朅来小楷无馀韵，更复颠狂窥草圣。不见当时石鼓歌，哂乃数纸博白鹅。悠悠古恨凭谁雪，想见月楼时对月。质衣访古锦作囊，李侯屈铁千琳琅。百金购工镵翠琰，数间僦舍生寒光。欲寿此书休待贾，待向君家提此话。不图复见古人心，要与月楼同博雅。
和方景南乍晴::卷刚中::兰暑知秋近，淮濆气已清。风雷惊作雨，钟鼓报新晴。雾散槐庭晓，云开魏阙明。马行朝路稳，人喜积阴倾。初鸟方争出，残蝉莫乱鸣。小窗偏得睡，更待晚凉生。
怡云::蒲寿宬::把作一片画，晴阴浑不同。不知谁是画，伫立意无穷。
颂古三首::释道行::白云山出处山没，寒涧日西还日东。长老不归予又去，唯留萝月与松风。
常庵题::范心远::路入清溪第二湾，东风犹自逗馀寒。白云粘地扫不去，黄叶恋枝吹未乾。沙上湿痕谁涉水，天边长啸独凭阑。道人酒意无醲薄，饮尽携琴月下弹。
用前韵索彦智和诗::张纲::老将诗坛数按临，词锋疑有受降心。夜严旗鼓吾将勉，只恐秦师壁已深。
正肃吴公挽辞三首::王安石::应世文章手，宜民政事才。朝多侧目忌，士有拊心哀。书蠹平生简，香寒後夜灰。悠悠国西路，空得葬车回。
妙喜迁化悲而成诗::曹勋::戎烬多艰道不传，师能横竖说无边。清湘去后人思杀，破衲归来帝所怜。双遽埋无尽藏，诸方应舞野狐禅。伤心明月堂中影，只作霜华处处圆。
挽参与蔡公三首 其一::刘克庄::蔡公遂委笃，朝野共歔欷。子不税冕去，王将以衮归。风涛如此急，人物眇然稀。自古难全传，今无一可讥。
曦真阁留别方道士宾实::范成大::东山西山双袖舞，中有清宫蟠万础。云横朱阁碧梧寒，风扫石坛苍桧古。道人宾实其姓方，来从何许今几霜？诛蒿仆蓬殿突兀，玉华紫气腾真香。胸奇腹愤无人识，我独相从似畴昔。时时苦语见鍼砭，邂逅天涯得三益。明朝归客上归艎，重到曦真计渺茫。只有双鱼相问讯，歙江之水通吴江。
薛道祖白石潭诗帖赞::岳珂::画以有声著，诗以无声名。有声者道祖之所已知，无声者道祖之所欲为而未能者也。
游泽山::汪翔龙::独俯空堂夜，无人境自宽。高风河影动，斜月竹身寒。潮海秋声阔，山林客梦安。坐来列几点，北斗挂阑干。
再用前韵::喻良能::晚驱羸马背重城，晓度层峦淡月明。醉与别愁相唤醒，秋兼诗思一齐清。舞风繁蓼堤边影，泣露寒蛩草际声。欲驻征鞍聊小憩，敢将王事徇私情。
东津净行院::李新::老於春事无交涉，退作淘金榻底沙。蚕到两眠方健叶，柳成三倒却飞花。小桃涨浪堤痕润，绿麦翻风燕羽斜。不得毫釐稽古力，起人松竹问谁家。
咏梅杂诗 其九::张道洽::茶灶熏炉与笔床，黄昏待月在东厢。无人知得花清处，影落寒池水亦香。
醉花阴::杨无咎::淋漓尽日黄梅雨。断送春光暮。目断向高楼，持酒停歌，无计留春住。扑人飞絮浑无数。总是添愁绪。回首问春风，争得春愁，也解随春去。
了斋自警六首::陈瓘::仲由行行终身诵，师也堂堂带上书。五柳却能知此意，无弦琴上赋归与。
瓶中梅杏二花::杨万里::梅花耿耿冰玉姿，杏花淡淡注燕脂。两花相娇不相下，各向春风同索价。折来双插一铜瓶，旋汲井花浇使醒。红红白白看不足，更遣山童烧蜡烛。
皆遍示现::释印肃::春有百花冬有雪，夏有凉风秋有月。若无一事挂心头，个裹无私真廓彻。
游山五题 其四 游大峒山::余靖::十里松桧风，万仞斗峭壁。阳崖雷自奔，阴壑雪犹积。势争衡霍雄，地控楚越扼。胡为千载间，名未光图籍。物乃因人彰，闻人于在昔。不逢巢许高，箕山亦顽碧。我今共游览，逍遥非俗格。剧论穷古今，玄谈叩虚寂。攀萝蹑孤峰，和云坐幽石。濯缨清泠泉，留为不朽迹。
送刘仪先辈大名尉::司马光::潭潭相府开，旌骑拥三台。闻道廷中吏，无非天下才。策名新振拔，把板尚低回。勿为卑飞困，青冥尽此来。
石湖院::洪炎::古木参天水一沟，潮来曲折可藏舟。招提密映晴岚起，沧海潜通夜气浮。丹荔荐盘惊北客，赤蟳供馔识炎洲。却疑江左知名士，不作乘桴浩荡游。
师伯浑用韵复次::晁公溯::古者诸侯今牧守，衰迟难强岁相朝。惟须稚子理蓑笠，兼有老妻缝襋要。来岁定从田父去，飞书不待故人招。平生最爱津乡聚，江小可渔山可樵。
宫词一百首::岳珂::道山云气隔尘埃，制诏中书选茂才。藜照何须烦太一，要观数世育台莱。
简人求酒二首 其二::韩淲::无客犹须酒解忧，客来宁免为之谋。白衣走送君家事，莫问东篱菊未秋。
和内乡李师甫长官见寄 其二::邵雍::岁丰时又康，为邑在南阳。不废吏民事，得游云水乡。春输桃李艳，风荐蕙兰香。太守兼贤杰，且无奔走忙。
秋热::杨万里::今年秋热倍常年，更住西峰落照村。最是樱桃梢上日，裴回不落等黄昏。
题永徽中所模兰亭叙::米芾::永和九年暮春月，内史山阴幽兴发。群贤题咏无足珍，叙引抽毫取奇札。好之写来终不如，神助留为后世法。二十八行三百字，模写虽多谁定似。昭陵竟发不知归，尚有异形终可秘。彦远记模不记褚，要录班班有名氏。后生有得苦求高，俗说纷纷那有是。
咏史二首::周弼::一曲呼凰下九宵，石台春静海山遥。周秦战血纵横尽，犹卧白云吹洞箫。
求僧::释居简::不去选官来选佛，有心作佛已非真。丈夫别有翀天志，肯学佗家不正因。
访关子开兄弟于余姚怀先世旧契::王铚::山嵇交契自当年，重到同乡各怆然。百里山川清自旧，两家子弟老于前。疏梅开处数枝玉，小雨来时一段烟。岁晚不调相会数，溪头尚趁有归船。
寄陈履常二首 其一::张耒::近闻彭泽令，旅饭寄招提。杜老不厌赋，韦郎犹愧妻。得州惭牧养，怀友负招携。祇学新诗好，高吟独醉泥。
点绛唇（家人生日）::毛滂::何处君家，蟠桃花下瑶池畔。日迟烟暖。占得春长远。几见花开，一任年光换。今年见。明年重见。春色如人面。
独往::严粲::一径历纡馀，独往未到处。岂曰岩泉幽，心閒即真趣。萧萧松有声，依依花自开。樵翁向我笑，问我何从来。
秋怀三十六首::邵雍::周诗云娶妻，周易云归妹。七夕世俗情，乞巧儿女态。日暮云雨过，人谓牛女会。云雨本无踪，牛女岂相配。
朝阳穿破衲赞::释慧开::冷时急用之物，趁暖著些针线。忽然腊月到来，免致脚忙手乱。
柳梢青（游女）::蒋捷::学唱新腔。秋千架上，钗股敲双。柳雨花风，翠松裙褶，红腻鞋帮。归来门掩银釭。淡月里、疏钟渐撞。娇欲人扶，醉嫌人问，斜倚楼窗。
以双井茶送孔常父::黄庭坚::校经同省并门居，无日不闻公读书。故持茗椀浇舌本，要听六经如贯珠。心知韵胜舌知腴，何似宝云与真如。汤饼作魔应午寝，慰公渴梦吞江湖。
大暑::黄裳::轻轻丝葛汗如蒸，空有云雷未见灵。安得此生长不老，岂能今日便忘形。谩摇纨扇终嫌倦，欲倒金罍却恐醒。赤脚踏冰疑未稳，且寻林下泛清泠。
颂十玄谈·转位::释印肃::优钵罗花火裹开，方知达磨不虚来。夜来一霎清明雨，万卉千葩胜剪裁。
晚春感事::陆游::和风薄霭过清明，减尽重裘觉体轻。正午轩窗无树影，乍晴阡陌有莺声。酿成西蜀鹅雏酒，煮就东坡玉糁羹。扪腹翛然出门去，春郊何处不堪行？
童仙::徐积::忆昔为儿跨竹梢，谁何传与太平谣。如今羽化已千载，绿鬓朱颜更不凋。
溪园::陆游::跌宕欲忘形，溪园半醉醒。静看猿哺果，闲爱鹤梳翎。短榻水纹簟，虚斋山字屏。更须新月夜，风露对青冥。
奚通直挽诗::虞俦::自昔高阳里，尝推月旦评。华簪先德齿，朱绂羡恩荣。奴岂谋干树，金方笑满籯。有孙看鼎贵，钟庆验佳城。
读本朝事有感十首::刘克庄::非独苏仙念老穷，古灵亦复荐孤忠。白头不得诸公力，惟有西塘八十翁。
提觉太尉张求颂::释如净::平生道德迈前贤，著汉衣冠拜汉天。自是名高闲不得，阿难依旧世尊前。
观冷泉亭放水::楼钥::冷泉浅浊使人愁，开板黄波去不休。岸侧细泉穿乱石，始知别是一清流。
次韵和王巩六首 其二::苏轼::少年带刀剑，但识从军乐。老大服犁锄，解佩付镕铄。虽无献捷功，会赐力田爵。敲冰春捣纸，刈苇秋织箔。栎林斩冬炭，竹坞收夏箨。四时俯有取，一饱天所酢。君生纨绮间，欲学非其脚。左右玉纤纤，束薪谁为缚。勿令闻此语，翠黛頩将恶。笑我一间茅，妇姑纷六凿。
送韩少汲萍乡尉::苏籀::大门人望旧旌旄，岭表泷头罄错刀。中馈从谁合红卺，邮亭自诡絮征袍。青衫九品非君愠，黄卷连车慰我曹。兰蕙满山山水县，遥知放意咏离骚。
次韵石七三六言七首::黄庭坚::欲行水遶山围，但闻鲲化鹏飞。女忧鬓发尽白，兄叹江船未归。
再用喜雪除夕二韵寄宗简::陈傅良::百年弹指顷，群动不遑夕。娈彼惰游者，长夜浮太白。豪侠旁无人，卧我楼百尺。衲子缚禅静，不敢践桑陌。武夫髀肉满，睥睨侯边隙。道家求不死，真火养阴赫。躁人干速化，自点雷门额。书生苦穿凿，奇字穷鸟迹。何如吾老农，一雨犁春泽。相忘与鸡豚，所辨才菽麦。不闻有孔子，安识由与赤。纷纷举世士，肝胆自疆场。老翁捧腹笑，空洞无一积。有来问时事，请以臆对客。
七爱诗赠程乡令赵君·汉中牟令鲁恭::蒲寿宬::吾爱鲁仲康，治效多致祥。害稼螟犬牙，中牟了无伤。掾惊雉驯扰，儿念雏方将。河南有府尹，其美乃播扬。
和刘道原咏史::苏轼::仲尼忧世接舆狂，臧谷虽殊竟两亡。吴客漫陈豪士赋，桓侯初笑越人方。名高不朽终安用，日饮无何计亦良。独掩陈编吊兴废，窗前山雨夜浪浪。
句::谌祜::梦犹平昔醒来别，忆到儿童事转长。
再次韵::陈造::门第应疑堪不庭，翩随府檄下山城。江梅作意先秋拆，槛菊多情擅晚荣。饮处凝香严画戟，客间张丈间殷兄。主宾缥缈蜚埃外，信有人间小玉京。
蜡梅::程炎子::画楼人醉烛高烧，滴在寒枝蜡未消。蕊撇打莺金弹滑，花悬驱雀彩铃摇。歌儿戏拍供檀板，妆女轻裁贴翠翘。酒揭黄封诗嚼淡，时匀乳蜜过山腰。
曾梦良 其二::葛胜仲::清明时节访溪山，消尽机心大智闲。元亮孤舟聊自棹，尚平家事不相关。叩门虽幸千金顾，恋德翻嗟半日还。并水幽亭同历览，应怜瓢饮政希颜。
初秋闲记园池草木::范成大::旱地莲花娇小，水盆栀子幽芳。薇帐半年春艳，桂丛四季秋香。
闻蛙::苏颂::蛙黾何所恃，喧喧矜善鸣。不知秽污质，群沸沼池清。游子得无泪，羁人若为情。华堂有丝竹，皆厌尔虚声。
虎丘::梅询::凤池初下陟孱颜，虎寺重游启旧关。金钺传呼投钓渚，宝天辉映读书山。卧龙昔日曾三顾，辽鹤千年始一还。应为苍生须再起，草堂萝幄讵容闲。
粹中自郴江莹中与南归时余在龙山容泯斋为诵唐诗入郭随缘住思山破夏归之句为韵十首 其三::释德洪::希夷登岳顶，与子相追随。天风落笑语，想见对谈时。
答王甫抚干和荆江亭韵::孙应时::剑郁气冲斗，球潜光媚川。丈夫自有在，时俗难为妍。钟期苟未逢，我琴不须弦。别路渺湖海，想思心炯然。
观文殿学士赵公挽词 其三::楼钥::麾节称循吏，三朝蔼政声。治如黄霸最，心慕伯夷清。诸道俱遗爱，两川尤著名。起家临制阃，更羡锦衣荣。
南安岩恭谒定光圆应禅师二首 其一::李纲::白衣隐去碧岩空，塔庙岿然海峤东。分化何殊遽如许，赠诗多写以之中。青山绿水年年好，明月清风处处同。好住一方为庇荫，不须追逐泗滨翁。
垂丝钓（九月七日自寿）::陈亮::菊花细雨。萧萧红蓼汀渚。景物渐幽，风致如许。秋未暮。又值吾初度。看天宇。正澄清欲往，登高未也，红尘当面飞舞。几人吊古。乌帽牢收取。短发还羞觑。遐寿身、近五云深处。
岁杪山中::俞紫芝::石乱云深客到稀，鹤和残雪在高枝。小轩日午贪浓睡，门外春风过不知。
次韵李参政见遗生日::魏了翁::幸有鹤山房，图书绕梦香。况惭闻道浅，何苦为人忙。五斗米非分，三间茅可长。何当重操几，同踏古松冈。
永别::贾云华::相见时难别亦难，寒潮惟带夕阳还。钿蝉金雁皆零落，离别烟波伤玉颜。
寒岩居士请赞::释法薰::末法无知老比丘，虚空寻缝陆行舟。寒岩可谓心肠毒，写出令人骂不休。
次韵经蔡道夫书堂::释德洪::书堂山崦西，微路经桑柘。婉婉绿阴中，伛偻牵羸马。须臾将平川，时过幽溪泻。源深人家稀，落日耕钓罢。过墙傍修竹，深处开茅舍。池塘远轩窗，秀露风清夜。杯盘灯火里，笑语茆檐下。白酒泻新糟，醇酽如压蔗。酒酣面发赤，箕坐谈王霸。排斥出忌讳，怪语令人怕。野僧旧不欢，痴坐相嘲骂。但作鹤脑侧，思欢殆无暇。夜阑乞新诗，自愧非作者。张灯扫西壁，把笔强驱驾。万景每骚纵，此夕偶相借。遂令诸子欢，一一如图画。
读程子易傅::孙应时::事业潜三圣，文章似六经。微言归易简，精意极丁宁。道在非畴昔，人亡故典刑。斋心对薰几，秋月梦初醒。
和天予孺子亭三首::吴芾::东汉诸公孰最贤，南州高士独推先。蒲轮徒枉当年聘，尘榻从教尽日悬。吾道固应天未丧，此时争奈木将颠。栖栖尔辈成何事，那似清风万古传。
闰月朔日寄府公给事二首 其二::刘敞::嘉月重非常，芳期及载阳。却因春意晚，得见岁华长。馀雪留寒色，新梅著早香。祗应勤一醉，持以答风光。
致仕邵少卿挽辞二首::王安石::杯酒邗沟上，纷纷已十年。音容常想见，风迹每流传。老去元卿位，新开太守阡。庆门当更大，子弟固多贤。
将使契丹九日对酒怀子瞻兄并示坐中::苏辙::黄华已向初旬见，白酒相携九日尝。萸少一枝心自觉，春同斗粟味终长。兰生庭下香时起，玉在人前坐亦凉。千里使胡须百日，暂将中子治书囊。
鸣皋::林逋::皋禽名祇有前闻，孤引圆吭夜正分。一唳便惊寥泬破，亦无閒意到青云。
又和閒居::韦骧::雨馀秋气逼幽斋，时动新篇雅奏谐。不是溪山清耳目，自缘冰雪满襟怀。荣名疣赘心都弃，世事毫毛力已排。唯有鉴湖风月近，贺公前迹可为侪。
新开小轩晁子西有诗以韵答之二首::郭印::平生栖息地，往往旋修筑。为怜双净眼，不肯受羁束。官居凿小轩，容膝盖已足。於焉得逍遥，风视聊自牧。廓廓乾坤大，冥冥鬼神服。是心不违仁，如种五穀熟。乃知穷且贱，未必不为福。朋僚饷新诗，句法惊小陆。秀色增云山，荣光发林木。何妨曳杖来，斯乐未敢独。清谈可以饱，岂但蠲烦促。非必酒与肴，佳客始能速。
道堂以梅结屏::姜特立::岁寒三友要君知，不比凡花儿女姿。颇爱槎枒却高古，正嫌纠结玷幽奇。豪夸何用锦为障，潇洒须添露作帷。可是道人多事在，横斜请看昔贤诗。
赠杨持正::曾丰::国初天下一文公，子岂他杨未袭封。大地江山资本领，长天风雨发机锋。齐门不分轻弹瑟，鲁庙可当细奏镛。未有可分和气处，薰然煦甚自乔松。
感寓 其六::刘弇::蓬莱三神山，夜梦游其藩。岧峣黄金阙，白玉罗九阍。正见王子乔，卧把肘书翻。顾谓方瞳人，持我谒羡门。挥觞清露滋，行庖屑玙璠。一酌祛滞念，再酌洗冥昏。三酌陵紫烟，列宿已可扪。下观人间世，参差舞丘樊。有客抚云璈，长离眇飞翻。送我若有情，徂镳俨长鲲。怅望不得留，东窗已朝暾。
追和东坡老昌言喜雨呈同官::王之道::旱魃正须三尺雨，飞廉旋布四天云。诗成采笔挥琼玖，酒到酡颜散缬纹。莲沼滟翻宵溜急，槐庭清送午风薰。欣欣千里农夫庆，衰病空惭老使君。
句 其四::吴幵::鸣玉不妨风细细，琐窗时借月娟娟。
团练统制程公全哀挽::程旸::举宗南渡日，相恃得元戎。谱系通江左，家声愧洛中。一捧埋宝剑，三锡负彤弓。谁念辕门士，哀歌彻昊穹。
皇后閤端午帖子 其二::许应龙::宝篆烟轻绕，瑶台日正中。等闲调玉瑟，聊助舜琴风。
予卧病数日意思殊昏昏中秋强起陪老人把酒对::喻良能::楚水涂山各一涯，今年还是去年时。古来明月皆如此，我试停杯一问之。丹桂飘香知有子，飞乌绕树似无枝。直须看到冰轮昃，忍负姮娥隔岁期。
壬午二月桃方盛开雪积其上光辉红润不可形状::吴儆::夭桃先已醉春风，青女犹争造化功。应与骚人嫌太赤，故将铅粉注深红。
帝城 其一::张矩::帝城那得见秋容，秋在三吴泽国中。芦未著霜花已白，蓼宜近水影偏红。一行落雁低南浦，万点栖鸦起北风。安得画师模此景，钓鱼矶上著诗翁。
山中吟七首 其三::毛珝::山中夜读书，山鬼来相试。隔窗问疑难，颇及尧舜事。予非卯金人，安能动星纬。划然一推窗，馀音入空翠。
始闻雁::刘敞::冬夜何漫漫，北风扇凄恻。始闻南飞羽，稍稍过我侧。来宾无乃后，恐非岁时忒。朔方稽常贡，物性随变易。哀音一何厉，路远霜雪积。就阳既云归，感义宁自默。胡为堂上士，抚剑重叹激。
喜仲明西归::李流谦::半载迢迢住利州，嘉陵江水日夜流。安得却流关下去，载我唯须一叶舟。我归未远君随至，燕鸿相避知何意。月岩四见月上弦，日日江头望行李。庭柯一鹊鸣朝阳，人言君归过石岗。明日拿舟入城去，剧喜重上君子堂。瘦骨棱棱衣表见，我亦鬓毛斑太半。谈新说旧两留连，红烛烧残无一寸。人生大抵如流萍，忽然相值飘然分。西风吹我又将去，预作一场离恨新。
幽居::刘应时::烟重柳腰困，雨肥梅脸皴。夜窗无销钥，晨气湿衣巾。日晏犹便睡，犬鸣知有人。西家新酿熟，祀灶请比邻。
和三兄得书喜授掌庾::赵抃::区区宦况远南州，长得归鸿与寄愁。已胜折腰嗟五斗，岂辞衔尾运千舟。冰含白玉期无累，路迫青云愧可求。家有旧埙流韵远，勉将文藻赞宸猷。
山中::胡仲弓::世情纷醉梦，抱独入山林。有竹堪翳俗，无弦谁赏音。松萝青嶂合，鸡犬白云深。未必幽居者，能赓梁甫吟。
叶宣义家寿祉堂::周紫芝::吉人为善天所彰，效有迟速理则常。叶侯天骥少未骧，读书过眼下十行。易如翻水成文章，学既日富名日昌。谓取富贵如探囊，当时馀子皆擅场，呼不成卢空绕床。直气勇决何可当，买田筑室龙池阳。夜光穿屋万丈长，人言家有明珠双。青衫归侍宴几傍，仿佛月中丹桂香。要看玉树争芬芳，击鲜不羡游诸郎。大裘执玉郊圆苍，厖恩厚泽均四方。翁年九十鬓不霜，锡以命服闾里光。门前贺客俱奔忙，手持牛酒填康庄。遂摘天语名公堂，不须灵寿扶徜徉。高文戛玉鸣琳琅，省郎言语如君房。天公报德殊未央，传家奕叶寿且康。王母昼着云锦裳，麻姑行酒倾琼浆。壶中日永醉玉觞，赤松黄石相扶将。
岭外大雪故人多在南中元日作三偈奉寄莹中 其二::释德洪::昨夜一岁除，今朝一岁长。如人暗书空，点画自想像。春风依旧寒，底处有来往。居士亦赤穷，眉毛在眼上。
李允蹈判院送酒四斗予答书乃误以为二斗作小::陆游::冷官谁顾雀罗门？一纸惟君肯见存。堪笑放翁昏至此，乘壶误写作朋樽。
王粲::宋庠::秦川贵公子，避地来荆州。流离世道丧，简脱天姿遒。岁时不我与，假日赋销忧。妍辞縟非雾，逸韵锵鸣球。曹师下南服，置酒临沧洲。慷慨前为寿，高谭王霸筹。归来奉丞相，摄组登华辀。独步今已矣，空馀清汉流。
倦寻芳（饯周纠定夫）::吴文英::暮帆挂雨，冰岸飞梅，春思零乱。送客将归，偏是故宫离苑。醉酒曾同凉月舞，寻芳还隔红尘面。去难留，怅芙蓉路窄，绿杨天远。便系马、莺边清晓，烟草晴花，沙润香软。烂锦年华，谁念故人游倦。寒食相思堤上路，行云应在孤山畔。寄新吟，莫空回、五湖春雁。
浪淘沙·云藏鹅湖山::章谦亨::台上凭栏干，犹怯春寒。被谁偷了最高山？将谓六丁移取去，不在人间。却是晓云闲，特地遮拦。与天一样白漫漫。喜得东风收卷尽，依旧追还。
念奴娇 寿洪云岩::牟巘::山之天目，蔚苕峣、第一最佳泉石。见说老龙高卧处，正拥深深寒碧。独閟云扉，人思霖雨，未许无心出。苍崖赤子，而今谁为苏息。昨夜凉透西风，玉绳晚澹，喜见归鸿入。十二虚皇凝伫久，飞下陆离宸画。绣卣使名，洪枢衔位，催缀新班立。旗常婀娜，要陪沙路清跸。
谢黄主管::张孝祥::一杯为我贳天刑，便觉人间有独醒。忆昨金华侍经席，曾分甘露饮春庭。
和任开叔观福严院旧题名::司马光::墨踪尘淡鬓华新，犹喜重来值故人。二十二年如转目，洛阳不改旧时春。
游寡阜庙二首 其二::范纯仁::逾旬积雨喜新晴，民物熙然百谷成。风叶萧骚林野薄，霜天寥廓日华清。千山甫隔乌延塞，两水傍临不窟城。但得年丰人足食，犬羊馀种岂须平。
句::樊预::三声鼓角云中见，一簇楼台海上高。
秋凉怀归三首::董嗣杲::清幽自足倚绳床，雨过浮云敛八荒。雄郭西风鸣夜籁，太虚凉夜泻秋光。槐花缀粉粘苔砌，桂子飘香入草堂。倦卧不知身是客，残灯欲灭泣寒螀。
江宁夹口三首::王安石::茅屋沧洲一酒旗，午烟孤起隔林炊。江清日暖芦花转，只似春风柳絮时。
珠溪::李易::玉龙劈山开，南骛肆奔猛。风荡雪濛濛，月流光炯炯。壮气动贵门，前驱入蛟井。万籁息中消，一区临绝境。奔雷有馀音，垂磬得深省。白云何所闻，就宿孤峰顶。
沁园春·带湖新居将成::辛弃疾::三径初成，鹤怨猿惊，稼轩未来。甚云山自许，平生意气；衣冠人笑，抵死尘埃。意倦须还，身闲贵早，岂为莼羹鲈脍哉。秋江上，看惊弦雁避，骇浪船回。东冈更葺茅斋。好都把轩窗临水开。要小舟行钓，先应种柳；疏篱护竹，莫碍观梅。秋菊堪餐，春兰可佩，留待先生手自栽。沉吟久，怕君恩未许，此意徘徊。
清 其四::程公许::翛翛竹色蘸清尊，更借阴风荡午暄。博得亲颜开一笑，佳名须记寿星轩。
堤上::释斯植::杨柳垂丝拂画船，杏花零落断桥边。半山烟雨东风恶，更向西亭听杜鹃。
次韵蒲大受瀛游富仁院二首::郭印::脱屣尘埃外，结庐猿鸟旁。松门深掩月，花坞静含阳。欹枕泉舂急，焚香昼景长。我无林壑分，世路只茫茫。
咏史::陈普::曲盖华旗起益荆，幽州臣节独分明。汉家福分无周旦，天遣忠贤不习兵。
游寂照院::李新::万个当时几席深，想摇寒碧邃阴阴。青山甚富犹藏石，焦尾曾收更家琴。篱脚稻花香绕梦，云梢桂树色分金。他年寂子如更变，佛法从来不离心。
子远使君出守广汉始获倾盖诸官赋诗赠别某广::张栻::地生落南州，分与岷峨疎。朅来荆江上，所忻近乡闾。吾乡多隽豪，杂遝来舟车。时从说情话，颇觉中怀舒。中间识胡公，粹美真璠玙。心远气自静，话简意有余。向来有推毂，入校中秘书。名场万夫立，人亟我则徐。拳拳抱忠爱，百虑才一摅。白云已在望，思亲惜居诸。乞州枌榆边，政以便版舆。同舍挽不住，清风挟归裾。观君进退间，此岂为名誉。春帆肯小驻，论父良慰予。爱君秉质高，且复富蓄储。任重则道无，原言勿踟蹰。吾州得贤牧，父老想乐胥。我亦有一廛，径思归荷锄。
霜天杂兴::陆游::枫业全丹槲叶黄，江城残角伴斜阳。琴书自足闲中乐，天地能容醉後狂。老死山林初不憾，梦游河渭独难忘。谷城黄石今安在？取履犹思效子房。
养鸂鶒::赵孟坚::护毛不用笼宽织，半杀凋翎养自驯。退易进难微鹤叹，凉来炎去异鸿宾。横枝梅下眠和月，临水薇边游近人。更著花栽安藓石，黄筌图画镇长新。
缘识::宋太宗::静非山里住，闹即擬何之。缘识归空寂，生前旧亦知。
三断石::杨修::孙吴纪德旧刊碑，埋没蟠螭与伏龟。惆怅石冈三断在，至今犹似鼎分时。
代季亨二首::黄榦::枌榆接影一牛鸣，淑德相传到后生。三世只身长婉娩，两儿双泪遽纵横。蘋蘩春涧情何切，机杼秋堂眼明。细读古今贤妇传，谁家騃女亦书名。
赠杨尉送湫水::李石::天上妥雨水鸣渠，一龙任责固有余。今年水来雨不集，彭民不及江中鱼。以堰致水高百尺，灵湫在渊烁红日。彭民怨龙不怨人，龙则有职谁之失。九峰仙官梅子真，豢龙有术龙不嗔。去年作堰今请湫，二者兼得苏彭民。东湖别驾但捧腹，卧听萧萧响疏竹。往来莫便轻泥涂，软脚有酒为君沽。
颂古一百二十一首::释宗杲::五逆闻雷，曾能颜回。一粒豆子，爆出冷灰。
题左正卿寿慈堂::杨万里::万事丝窠黏露珠，奉亲最乐天下无。丘明远孙千里驹，有母七十发漆如。雪底筝生冰底鱼，人间无觅天赐渠。三更月落堂西隅，母自挑灯儿读书。去年生日不用扶，今年生日健过初。冰桃碧藕脆如酥，一觞千岁母子俱。
二月八日二首::刘克庄::龟筴皆云二月佳，愁眉攒定几曾开。不如腐草成萤爝，绝似明珠隔蚌胎。啖月蟆何尝砾死，衔泥燕却已归来。清羸不敢深思索，信笔成章一散怀。
吕居仁挽词三首 其三::刘子翚::江左欣初见，倾输便豁然。挽留尝一粥，契阔已三年。老去无新得，书来每自鞭。幽明虽永绝，凛若在吾前。
偈颂一一二首 其七十八::释清远::西瞿耶尼打鼓，南瞻部州上堂。大众十方齐至，等閒野客称扬。此声遍满十方，照破闻见色香。堪笑释迦老子，等閒动地放光。
夜宿方广闻长老守荣化去敬夫感而赋诗次韵::林用中::上方长老已寻真，禅室空存锡杖新。自是屋梁留夜月，可怜飘泊係留身。
庭下青书带::唐士耻::庭下青书带，书带瑞康成。康成还遁世，行藏理则明。六经具缣册，儒先效勋绩。谁知百世下，其功明且亟。易首纯乾称六龙，六龙御天风云从。书始唐尧大中世，荡荡如天莫可踪。诗则二南渊且奥，春秋赏罚王道通。礼乐灰於秦火酷，然其遗意和且雍。汉儒掇拾无遗力，兀守章句非从容。二京之末康成出，六经将出逢此翁。然而本无超俗姿，犹寄视听於盲聋。岂如先生一理贯，洞照六籍罗心胸。历数帝王如一二，天地由我方全功。仲尼春秋欲成日，麟出鲁郊殊超轶。孔道大哉虽不用，所感亦大非凡质。区区一康成，书带瑞已形。先生非此比，况兹道既行。当使麟凤辈，杂沓更纵横。
仙鱼驿::李处讷::少年常诵少陵诗，寤寐城南天下稀。锦屏山色行看远，阆苑风光愿与违。回首玉台山下路，黄粱初熟梦成非。
成都大阅::陆游::千步毬场爽气新，西山遥见碧嶙峋。令传雪岭蓬婆外，声震秦川渭水滨。旗脚倚风时弄影，马蹄经雨不沾尘。属櫜缚裤毋多恨，久矣儒冠误此身。
霅山和丹岩晚春韵::卫宗武::叠叠青山叠叠林，风松石涧自成琴。个中迥与世尘隔，试问入山深未深。
成都遨乐诗二十一首·四月十九日汎浣花溪::田况::浣花溪上春风后，节物正宜行乐时。十里绮罗青盖密，万家歌吹绿杨垂。画船疊鼓临芳漵，彩阁凌波汎羽卮。霞景渐曛归櫂促，满城欢醉待旌旗。
咏古树::佚名::四围乔木尽儿孙，曾见吴宫几度春。若使当年成大厦，也应随例作灰尘。
遣兴示彦博 其一::李流谦::信脚随藤杖，穿林复过桥。聊休读书眼，小纵坐禅腰。老木成阴遍，枯泉赴汲遥。龙孙吾手种，先我到云霄。
颂古一百则 其八::释正觉::一尺水，一丈波，五百生前不奈何。不落不昧商量也，依前撞入葛藤窠。阿呵呵，会也么。若是你洒洒落落，不妨我哆哆和和。神歌社舞自成曲，拍手其间唱哩啰。
忆旧游::黄廷璹::乍梅黄雨过，偏倚层楼，时舞垂杨。暗绿知谁换，似烟浓雾薄，望眼偏妨。昔人画鷁无数，相引入横塘。纵细切香蒲，重开绛蕊，懒向清觞。凄凉。旧游地，谩赋减兰成，才退周郎。总把芳辰误，念纱窗深静，冰簟流光。凤笺试写新句，青羽碧天长。又隐隐城头，随风断角斜照黄。
春风::洪朋::春风吹桃李，欻然满中园。群动不遑息，蝴蝶纷飞翻。我亦感兹时，步屧绕林间。容华岂不好，持久良独难。置酒休其下，聊复罄馀欢。君看桃与李，成蹊亦无言。
子虚航重湖之险远过山中辄次维心韵以谢 其三::沈与求::此客今那有，迎门喜气浮。心闲清似鹄，眼净凛如鹙。尘榻开蓬室，风帆卷橘洲。襟期适相契，一笑发群忧。
台州兜率寺淳熙三年孟春作 其三::林宪::寺门阚南江，江势浩相向。风云互吞吐，山色豁林𣝡。潮头捲飞烟，白雨挟春涨。中夜鹅鹜喧，谁家海船上。
大阅後一日作假::陆游::小院钩帘扫落花，公余萧散似山家。下岩紫壁临章草，正焙苍龙试贡茶。塞上远游心尚壮，车中深闭发先华。老来日月真堪惜，愁听高城咽暮笳。
梦宴客大楼上命笔作诗既觉续成之::陆游::表里江山亦乐哉！华缨满座敌邹枚。歌从郢客楼中听，猎向樊姬墓上回。梅蕊香清篸宝髻，熊蹯味美按新醅。眼边历历兴亡事，欲赋章华恐过哀。
赠别僧绍存 其二::王庭圭::踢倒净瓶呼木𣔻，华林已坐一生穷。却教一座沩山主，都在头陀相法中。
书景德寺刑法试官题名后::郭祥正::刑场讫事欲分携，犹有残花恋故枝。更绕庭阴行数匝，九人重到定难期。
与常不轻弈棋输松枝笔一篇::章甫::南山苍须翁，阅世几千秋。终以明自煎，晚为松滋侯。孙枝后来秀，劲直余风流。亦学管城子，来从毛颖游。故人使江南，江北停归辀。持赠比岁寒，厚意岂暗投。形貌若黄槁，风度犹清修。轻健殊可人，不作绕指柔。我贫得长閒，造物因冥搜。诗成呼使前，脱帽明窗幽。旁无赏音人，赖尔能点头。无论及钱神，政恐为尔羞。
题信相院默庵::宋祁::对言方有默，因默乃名庵。庵留默不遣，一物遂为三。龟扫泥中痕，正恐力弗堪。自问呵默者，了然成妄谈。
和直指春日未众 其一::释慧空::庵前乌龟久不见，一夜雷雨忽然出。东山老汉眼■痴，近前问讯定光佛。
蝶恋花::姚云文::春到海棠花几信。堠馆余寒，欲雨征衣润。燕认杏梁栖未稳。特丹忽报清明近。恨入青山连晓镜。香雪柔酥，应被春消尽。绣阖深深人半醒。烛花贴在金钗影。
绍兴淳熙两朝内禅颂::曾丰::维尧则天，与天同大。俯视九州，细于一芥。挈以畀舜，超然自迈。维舜则尧，与尧同高。俯视四海，细于一毫。挈以畀禹，熙然自陶。尧舜之禅，允矣嘉躅。若稽厥龄，或髦攸趣。洪惟高宗，才五十六。遽行尧事，有断于独。洪惟寿皇，才六十三。遽行舜事，不谋于佥。未倦于勤，先养其恬。功成身退，道与天参。圣人视天，递进递退。进退俱休，尧逐个之运。于赫两朝，德宏业峻。铢较寸量，宁啻尧舜。尧七十六，治水云初。咨岳试鲧，不遑宁居。高宗时则，斯庆寿余。久与道息，心实若虚。舜六十三，即真云始。咨岳相禹，不遑宁止。寿皇时则，斯巽位已。新与道休，心豁若洗。凡退政几，等与大徽。此退之蚤，彼退之迟。迟容可及，蚤孰逾斯。凡传国玺，等谓大媺。彼传之贤，此传之子。贤容可求，子孰获只。传子若贤，一出于天。天固与子，尤人所便。便而遂者，荣具庆全。退蚤若迟，一关于数。数固与蚤，尤人所慕。慕而得之，荣全庆具。蚤于尧舜，三十三年。独不一后，独不一先。两朝吻合，时乃自然。舜后于尧，七岁而禅。胡为尔稽，匪有攸恋。不欲与尧，匹休齐善。寿皇禅意，盖与舜俱。所后七年，匪迹是拘，不期而同，自然之符。高宗禅时，久暘忽雨。雨应云何，恩洽以溥。寿皇禅时，久雨忽暘。暘应云何，德辉以光。得天之应，诞彰孔盛。新皇丕承，合为三圣。用牲于庙，靡灵弗歆。式昭新皇，上合天心。决政于堂，靡弗弗畅。式昭新皇，下符人望。天人同归，欲逃莫从。虽父传子，亶为至公。汉唐岂无，揖逊之主。非出本心，未为盛举。猗三圣君，真尧舜禹。三圣一家，累洽重华。前未之有，后无以加。小臣献颂，大而非夸。
春水吟::邵雍::春水{左氵右录}成波，成波无奈何。难将染佗物，止可染轻罗。
宿坛石驿六首 其一::韦骧::秋高征袂怯西风，寂寞邮亭倍旅悰。独有无心清夜月，更深山里也相逢。
送化士 其五::释慧空::直为江西老宿，便忘世路间关。千里一辞闽岭，四年三到疏山。
刘无言辋川诗帖赞::岳珂::辋川之胜，新诗之咏，所以适性也。繭纸这莹，笔力之劲，所以写兴也。维诗与笔，景物交映也。并于唐图，于是为称也。
堦基::李覯::堂前一级似堦墀，无石无甎只旧基。泥饰顷因年节近，蹋崩唯是客行时。谁曾罗袜双来上，多谢苍苔久不离。从此便成贫景致，竹帘垂处最相宜。
胜师堂双竹::孔武仲::累石为峰太谨严，故排双竹辟修织。天风似亦喜清净，时嫋枝梢为埽檐。
文遣吏视诸公茔树回有感·文惠陈丞相::宋祁::岩廊号元老，礼数盛中台。万石父子贵，八元兄弟才。新诗玉可扣，奇隸鹊争回。今日看碑字，真缘洒泪来。
宵征::张孝祥::畏暑倦长道，呼童戒宵征。三更渡前溪，溪水清且鸣。舟人自相唤，炬火如疏星。俯视乱石多，仰见北斗横。微微白露下，磔磔宿鸟惊。竹舆出林薄，十里月渐明。光采散草木，凉意侵冠缨。
约斯远同谒晦翁先生八月十六日发章泉夜宿永丰::赵蕃::比夕皆佳月，几年无此期。亲朋方战蚁，而我自驱羸。夜作银河隔，明当玉树窥。犹须发高咏，于以慰长思。
秦国夫人挽辞三首 其三::晁补之::酷好春秋学，亲书列女篇。胡儿吟敢并，逸少字方传。馀事犹闺范，高材自世贤。凯风君莫诵，秋柏已成阡。
雨行五岭下::赵文::天地忽昼晦，四山泼墨浓。而我行其间，宛如所翁龙。大风吹倒人，欲避无所容。有翼不得张，狂走急雨中。数里乃一息，如出鲛人宫。老树道边拜，疑我行雨工。过午上五岭，攀缘入青空。仰视万山巅，有气如炊笼。下视田间白，云此锄田农。兹行岂不苦，奇观亦已雄。惜哉如此山，不与晓景逢。不晓韩吏部，登华哭途穷。
再和::何梦桂::火鼠不畏热，冰蚕不畏寒。未能蹈冰火，吾姑袭人间。徒骇广可泳，太行巍可攀。世路蹇幽蔽，邅回行路难。君坐歌三调，我起舞七盘。歌苦舞未终，观者心未酸。矢言浩无极，恐彼隔肺肝。无言赋悄悄，永夜长寤叹。
偈颂七十一首 其十四::释了惠::五月端午令节，艾人苦痛不彻。可怜病在膏肓，又被邪神所惑。撞著太上老君，也是赤口白舌。山僧反覆思量，别无仙方秘诀。如今抑不得已，只得就渠身上打劫。
金陵送倪水西之江陵::宋无::楚江江上暮云东，万里春波去意浓。桃叶歌残秣陵酒，梨花梦断景阳钟。沅湘水落琼瑶合，巴蜀山来归绣重。回雁峰前见归雁，相思何处再相逢。
有怀聂尉五首::白玉蟾::身岂能为患，心何可得安。想应知鹤怨，未得伴鸥闲。
张氏曲江::高翥::一曲澄江两派分，满山修竹绿齐云。矮窗风月侵帆腹，小径烟霞隐屐痕。白鹭夜依花影宿，清猿时共舻声闻。主人与客收如水，同倚阑干得细论。
中秋李漕冰壶燕集::戴复古::把酒冰壶接胜游，今年喜不负中秋。故人心似中秋月，肯为狂夫照白头。
淳佑甲辰三月中浣奉诏经略同客张景东冯云从::谢逵::寻幽天气得晴酣，小小篮舆胜绣鞍。洞以乳名云液涌，泉纡石出水晶寒。山容染翠开油幕，竹韵鸣竽立玉竿。孰谓地灵钟秀异，美哉风物见兴安。
题岳阳楼::冯时行::洞庭涵浸八百里，岳阳楼高跨湖尾。天空地迥豁疏襟，有客临风来徙倚。是时穷冬天气昏，惨淡愁杀湘君魂。层栏半落烟氛外，浩荡犹恐旋乾坤。异时清霄玉鉴白，空明月路飞仙客。明朝露华洗七泽，万顷寒光天一色。眼中未见此境好，他日扁舟吾未老。
谢发运颖叔宠寄新什::郭祥正::春风冉冉送流年，一望云霄一惨然。帝阁辍才闻出使，渔蓑终老不成仙。已甘荆棘填灵府，想见蛟龙走蜀笺。正是水深波浪阔，忽逢高雁寄华篇。
江行第八十八::文天祥::连山暗烽燧，川谷血横流。挥泪临大江，上有行云愁。
宫词 其五十六::赵佶::嫔娥闲较选仙图，争到天宫意自娱。堂印碧油常占得，更无忧恐入酆都。
送傅明府之南安::胡仲弓::抚字及催科，三年鬓已皤。公心如日月，浮议任风波。父老颦眉说，儿童拍掌歌。归装无一物，空有绿旗多。
谒金门（秋兴）::张鎡::秋淡淡。弥望暮天云黯。窗小新糊便老眼。不应疏酒盏。菊净橙香霜晚。何处数声来雁。飞下湖边红蓼岸。有诗方许看。
武夷山::陈观::邮亭立溪端，上有石鼓字。回顾溪水中，石鼓安所置。移舟激清流，前山郁苍翠。一曲遽停桡，寻真步幽邃。洞天阊阖开，殿阁俨神位。秦汉纪兹山，武夷君所治。幔亭晏曾孙，遐踪久已秘。巍巍大王峰，玉女傍立侍。狮子西东来，昂藏不敢肆。我本羽衣人，憩迹升真地。珍重学仙翁，命舟行厨备。溪山偕侣游，讨论每延迟。二曲顿清奇，彼美宛临水。三曲多仙岩，峭峙罕匹类。倚空架舟函，不腐亦不坠。小泊三杯石，坐玩逸清思。石上饮三杯，昔贤同一致。四曲入云中，繁花方妩媚。春光耀亭台，灵草渐萌瑞。崖阴刻字新，往往书故事。五曲达平林，蔼然千古意。精舍瞻遗容，丰碑诵遗记。杏坛相因依，高堂揭仁智。却令闽越中，居然作洙泗。雄哉大隐屏，仙掌列其次。六曲转盼间，仰高发长喟。七曲著渔家，碧津富投饵。八曲寂尔过，楼岩无鼓吹。穷幽造灵峰，玄都矧可暨。临池数本桃，道士昔手植。感慨却回舟，烹鲜侑扬觯。九曲烟霞深，丹庭敞宏庇。即此非桃源，复何工拟议。仙客偶谈玄，主人已心醉。欢言一宿留，醺酣饱熟睡。晨兴复招邀，具我鸡黍饲。临行意有余，醇醪馈盈器。顺流睇层巅，天游冀愿遂。扪萝履崎嵚眦。灵飚空中来，松竹舞仙帔。杖藜还高冈，夷犹不忍弃。何当濯尘缨，永兹飘笠寄。归休赋长篇，聊为斯游识。
颂::释玄本::看经不识经，徒劳损眼睛。欲得不损眼，分明识取经。
菩萨蛮（夏）::赵子崧::雨荷惊起双飞鹭。鹭飞双起惊荷雨。浓醉一轩风。风轩一醉浓。午阴清散暑。暑散清阴午。斜日转窗纱。纱窗转日斜。
丞相张公筑室湘江之上若欲远人间事尽心於山::李弥逊::庭前兰玉走斑衣，堂上埚篪乐寿卮。永昼牙签纷简帙，深庭豹尾卧旌旗。笑谈自有江山助，勋业从来草木知。许国尚馀忠鲠在，此心还与岁寒期。
恭人胡氏挽词::楼钥::懿行表闺房，情亲共衋伤。绣衣来宅相，彤管著铭章。苹涧谁供祀，藁砧空悼亡。芝兰俱秀发，所恨失元方。
呈希道兼寄不伐二首::吴则礼::不见虎头墨妙，聊寻燕颔将军。兴来未妨觅句，胜处端须策勋。
卜算子（立春日赋）::汪莘::夏则饮红泉，冬则餐红术。一片新春入手来，不费些儿力。春在水无痕，春在山无迹。李白桃红未吐时，好个春消息。
水调歌头 建康留守陈尚书韦华生日::魏了翁::天地一大物，扶植要人才。人才谁是，不肯随俗强追陪。与我言兮我愿。莫我知兮谁怨。全仗帝为媒。此意久寥阔，今见者留台。笏围腰，书创屋，骑笼街。时贤白尽须发，老子抑名斋。更取堂名淇绿。要把北山万竹。一日倚云栽。自处只如此，将相任时来。
和陈鲁山十诗以孟夏草木长遶屋树扶疏为韵::陆游::唐虞亦人耳，四海可高谢。哀哉斗升故，谄妄两凭架。心明物自宾，能整故能暇。会当弃人事，面壁度九夏。
次前韵二首似前育王寺主僧如日::陈著::见说东岩弄一斑，万人表立许谁攀。笑相逢处行云住，谁主谁实相对閒。
秋日同希深昆仲游龙门香山晚泛伊川觞咏久之::梅尧臣::落日川上好，徘徊弄孤舟。鸣桹进山口，清唱发渡头。浅濑不可泝，停桡信中流。山樽对苍翠，溪鸟自沈浮。濯足破岚影，采菱临芳洲。千龛晚烟寂，双壁红树秋。细细石涧泉，摇摇波际楼。澄潭若泻监，万象已盈眸。康乐足清尚，惠连仍此游。摘景固无遗，挥笔曾未休。醉来同渊明，兴尽殊子猷。归傍渔梁静，行看夜火幽。露华初滴滴，夜吹何飕飕。不犯严城漏，谁言怜近丘。
寄西山嵩雪庭::释文珦::支遁还山去，翛然世外心。不曾离磵壑，长是爱云林。马放秋场静，龙眠夜井深。山林如许到，早晚亦相寻。
病夫::吕本中::病夫坐稳懒出门，底事逢春作癯瘦。故人相寻不惮远，欲以一杯为我寿。铺张古昔引大义，劝使忍穷如忍诟。感君意气但如昨，顾我情怀已非旧。平生甘作蚁旋磨，万事只如船放溜。十年参差故乡梦，一心守待灵芝秀。辱身窃比柳下惠，疾恶幸逢朱伯厚。他时城市望云山，岁晚何由数相就。
和罗武冈钦岩酴醾长句::杨万里::花飞十不啻五六，青子团枝失红簇。江南桃李总成阴，不论少城与韦曲。酴醾珍重不浪开，晚堆绿云点永玉。体薰山麝非一脐，水洗银河费千斛。滴成小蓓密於糁，乱走长条柔可束。醉眸须及月下来，破鼻细从风处触。先生未必被花恼，偶与门人暮春浴。为怜压架十万枝，小立傍边领新馥。剩拚妙语宠琼蕤，更掇浦英酿酃渌。先生何犹便杜门，霜鬓犹烦玉堂宿。
题赵主簿省试议并以将行::刘克庄::世儒通易少，公子信人豪。几载韦编绝，三篇纸价高。素心鄙温饱，馀事及风骚。台阃招徕广，勾朱不足劳。
依韵奉和司徒侍中留题灵泉观::强至::坏道颓墙绕旧山，空馀绣岭郁巑屼。庭柯引蔓长垂盖，林荚遗妖尚合欢。清渭不随人事改，温泉那解客心寒。唐宫芜没今何在，漫拂津阳石记看。
白发::陆游::萧萧白发濯洽浪，剡曲西南一草堂。饮水读书贫亦乐，杜门养病老何伤。已成五亩扶犁叟，谁记三朝执戟郎！正似篱边数枝菊，岁残犹复耐冰霜。
次韵游山寺::汪炎昶::龛晕描轻藓，檐阴寞翠藤。追凉有时客，避难尽无僧。法界魔为崇，宗风冷欲冰。不知缘底事，还复有傅灯。
戊戌正月二日雪作二首::杨万里::雪与新春作伴回，捣霜为片雹为埃。只愁雪虚梅无柰，不道梅花领雪来。
针生大阬::释智愚::假道针锋上，行藏云水中。且非心法妙，自是手头通。前辈多遗偈，灵襟出众工。明朝何处去，黄叶度溪风。
北岩::陆游::舣船涪州岸，携儿北岩游。摇楫横大江，褰裳蹑高楼。雨昏山半失，江涨地欲浮。老矣宁再来，为作竟日流。乌帽程丈人，闭户有好修。骇机一朝发，议罪至窜投。党禁久不解，胡尘暗神州。修念以稔祸，哀哉谁始谋？小人无远略，所怀在私雠。後来其监兹，赋诗识岩幽。
吴门田家十咏 其一::毛珝::去年一涝失冬收，逋债于今尚未酬。偶为灼龟逢吉兆，再供租约赁耕牛。
华严庵::李廌::人生奥区中，犹如茧中蚕。欲穷无然心，足力有不堪。终南有五虎，衔牙坐耽耽。乃有忘躯人，临穴已拟探。干将古宝剑。吹毛可挥{左金右函}。亦有躁戾者，执刃求其镡。所得计所伤，胆溃心忧惔。况夫爱见魔，悦如刍豢甘。大士独了然，白月沉珠潭。独造无僮仆，妙理去二三。至哉天下乐，端默坐草庵。
又陈伯明知郡远寄诗篇因次韵二首::吴芾::喜到旧家山水乡，依然山色与湖光。此身宛在真仙窟，回首空怀太守章。岂意新诗犹见及，尚言故郡不相忘。自怜秕政无遗爱，安得人思蔽芾棠。
三月再还家::蔡襄::晓树乡关路，春衣使者轺。江眠闻落霰，野饭掇新苗。入里威稜减，宁亲喜气饶。勤勤父师教，民病若为消。
愁蕊香引（小石调）::柳永::留不得。光阴催促，奈芳兰歇，好花谢，惟顷刻。彩云易散琉璃脆，验前事端的。风月夜，几处前踪旧迹。忍思忆。这回望断，永作终天隔。向仙岛，归冥路，两无消息。
和陶挽歌词三首::吴芾::老眼日昏昏，华发日萧萧。不死竟何待，理合葬荒郊。荒郊何所有，四面俱岧峣。荣木望秋落，亦已成枯条。青松为我夕，白石为我朝。仍幸二亲墓，相去无几何。今得从之游，欢喜如还家。我心既欢喜，安用挽者歌。有人来奠我，但问山之阿。
送张彝憲归乡::杨亿::处处春波满稻畦，海棠零落子规啼。一麾远郡方留滞，十里长亭又解携。后夜滩声妨客梦，初晴云物入诗题。到家为问田园事，桃李犹应有旧蹊。
公说再和并前十五篇辄复课六章用足前篇之阙::苏颂::封境东连浴日池，川源近盬四方知。水官无事延年计，估客应求范蠡师。楼阁嵯峨千里鉴，田畴夷坦一枰棋。追寻燕友南皮会，谁继曹刘七子诗。
